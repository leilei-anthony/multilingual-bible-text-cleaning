Gensis1
1Sa kapinonan, kan lalangon nin Dios an kalangitan asin an daga,
2an kinaban mayo nin ano man na porma saka laog. An nag-aalimbukay na kadagatan na minatahob kaini napapatos nin kadikloman asin an espiritu nin Dios naghihiro sa ibabaw kan katubigan.
3Nagboot an Dios, “Magkaigwa nin liwanag,” asin nagkaigwa nin liwanag.
4Nahiling nin Dios na marahay an liwanag. Isinuhay niya an liwanag sa kadikloman
5dangan inapod niyang “Aldaw” an liwanag, asin an kadikloman inapod niyang “Banggi.” Nagkahapon dangan nagkaaga: an enot na aldaw.
6Dangan nagboot an Dios, “Magkaigwa nin kahiwasan na masuhay kan katubigan tanganing mamugtak ini sa duwang lugar.”
7Nangyari ini. Ginibo nin Dios an kahiwasan na nagsuhay kan tubig na nasa irarom sa tubig na nasa ibabaw.
8An kahiwasan inapod niyang “Kalangitan.” Nagkahapon dangan nagkaaga: an ikaduwang aldaw.
9Dangan nagboot an Dios, “Magkatiripon sa saro sanang lugar an katubigan sa irarom kan kalangitan tanganing mahiling an mamarang kadagaan,” asin ini nangyari.
10An mamarang kadagaan inapod niyang “Daga,” asin an nagkatiripon na katubigan inapod niyang “Dagat.” Nahiling nin Dios na ini marahay.
11Dangan nagboot siya, “Magkaigwa sa daga kan gabos na klase nin tinanom na nagtatao nin banhi asin nin kahoy na nagtatao nin bunga.” Nangyari ini.
12Kaya nagtaralubo sa daga an gabos na klase nin tinanom asin kahoy, saka nahiling nin Dios na ini marahay.
13Nagkahapon dangan nagkaaga: an ikatolong aldaw.
14Dangan nagboot an Dios, “Magtunga sa kalangitan an mga ilaw tanganing masuhay an aldaw sa banggi, asin tanganing maaraman kun nuarin mapoon an mga aldaw, an mga taon patin an mga panahon.
15Magliliwanag an mga ini sa kalangitan tanganing magtao nin liwanag sa daga.” Nangyari ini.
16Kaya ginibo nin Dios an duwang darakulang ilaw: an aldaw na masakop kan bilog na maghapon asin an bulan na masakop kan bilog na banggi; ginibo man niya an mga bitoon.
17Ibinugtak niya sa kalangitan an mga ilaw tanganing magtao nin liwanag sa daga,
18magsakop kan aldaw saka banggi, asin magsuhay kan liwanag sa kadikloman. Nahiling nin Dios na ini marahay.
19Nagkahapon dangan nagkaaga: an ikaapat na aldaw.
20Dangan nagboot an Dios, “Magkaigwa nin manlaen-laen na may buhay an katubigan asin nin manlaen-laen na gamgam an kaitaasan.”
21Kaya linalang nin Dios an mga darakula saka makangirhat na linalang sa katubigan, an gabos na nabubuhay diyan asin an gabos na klase nin gamgam. Nahiling nin Dios na ini marahay.
22Benendisyonan niya ini gabos asin tinaraman, “Magdakul kamo asin panoon nindo an kadagatan asin magdakul man an mga gamgam sa daga.”
23Nagkahapon dangan nagkaaga: an ikalimang aldaw.
24Dangan nagboot an Dios, “Magkaigwa sa daga kan gabos na hayop: manso asin lalaw, dakula saka sadit,”—asin nangyari ini.
25Kaya ginibo nin Dios ini gabos asin nahiling niya na ini marahay.
26Dangan nagtaram an Dios, “Ngunyan gibohon ta an katawohan sa satong ladawan; gibohon ta sindang arog sato. Magkakaigwa sinda nin kapangyarihan sa mga sira, sa mga gamgam, asin sa gabos na hayop, manso man o lalaw, dakula man o sadit.”
27Kaya linalang nin Dios an katawohan siring sa saiyang ladawan; linalang niya sindang lalaki asin babae.
28Benendisyonan niya sinda dangan tinaraman, “Magmabinunga asin magdakul kamo; panoon nindo an bilog na kinaban asin pamahalaan iyan. Magkaigwa kamo nin kapangyarihan sa mga sira, sa mga gamgam asin sa gabos na hayop.
29Itinatao ko saindo an gabos na klase nin tinanom na nagtatao nin banhi asin nin mga kahoy na nagtatao nin bunga; iyan an saindong magigin pagkakan.
30Sa gabos na hayop asin gamgam, itinatao ko an mga doot saka an mga madahon na tinanom, bilang pagkakan.” Nangyari ini.
31Nahiling nin Dios na an gabos niyang ginibo orog karahay. Nag-aga dangan naghapon—iyo idto an ikaanom na aldaw.
Genesis 2
1Kaya nahaman an kalangitan asin an daga.
2Kan matapos nin Dios an gabos niyang gibo, nagpahingalo siya sa ikapitong aldaw.
3Kaya benendisyonan niya asin pinabanal an ikapitong aldaw, huli ta sa aldaw na iyan nagpahingalo siya sa gabos niyang gibo nin paglalang.
4Siring kaini an pagkalalang kan kalangitan asin kan daga.
An Tatamnan nin Eden
Kan gibohon nin Kagurangnan Dios an kalangitan asin an daga,
5mayo nin ano man na tinanom asin banhi na nagtalubo sa ibabaw nin daga, huli ta dai pa niya pinapauran asin mayo pa nin mag-aataman;
6alagad an tubig hale sa irarom kan daga iyo an nakakadumog sa daga.
7Dangan nagkua nin kabokabo hale sa daga an Kagurangnan Dios; pinorma niyang tawo asin hinangosan sa dungo kan hinangos nin buhay asin an tawo nagin sarong buhay na linalang.
8Dangan nagbugtak an Kagurangnan Dios nin sarong tatamnan sa Eden sa parteng sirangan, asin duman niya ibinugtak an tawo na saiyang ginibo.
9Pinatalubo niya duman an manlaen-laen na kahoy na magayon paghilingon asin nagtatao nin masiram na bunga. Sa tahaw kan tatamnan idtoon an kahoy na nagtatao nin buhay, saka an kahoy na nagtatao nin pakaaram kan marahay asin kan maraot.
10May sarong salog na nagbubulos sa Eden asin nagpapatubig kan tatamnan; pakaluwas sa Eden minasanga ini asin nagigin apat na salog.
11An enot iyo an Pison; minabulos ini sa palibot kan daga nin Havila.
12Digdi makukua an purong bulawan, an mga pambihirang pahamot asin mga batong oniks.
13An ikaduwa iyo an Gihon na minabulos sa palibot kan daga nin Cus
14An ikatolo iyo an Tigris na minabulos sa sirangan kan Asiria asin an ikaapat iyo an Eufrates.
15Dangan ibinugtak nin Kagurangnan Dios an tawo sa tatamnan nin Eden tanganing pangatamanon asin bantayan ini.
16Tinaraman niya an tawo, “Pwede mong kakanon an bunga kan arin man na kahoy digdi
17alagad dai ka nanggad magkakan kan bunga kan kahoy nin pakaaram kan marahay asin maraot; sa oras na magkakan ka, magagadan ka.”
18Dangan nagtaram an Kagurangnan Dios, “Bakong marahay na magsolo-solo an tawo. Magibo ako nin sarong maninigong kaibahan niya na makakatabang saiya.”
19Hale sa daga ginibo nin Kagurangnan Dios an gabos na hayop asin gamgam dangan dinara niya an mga ini sa tawo tanganing ngaranan; an inginaran sainda iyo na an pag-apod sainda.
20Kaya nginaranan kan tawo an gabos na gamgam asin hayop alagad dai siya nakakua nin sarong maninigong kaibahan na makakatabang saiya.
21Kaya pinatorog nin Kagurangnan Dios an tawo asin mantang torog pa ini, kuminua siya nin sarong gusok dangan isinara niya an laman.
22Guminibo siya nin sarong babae hale sa gusok asin dinara niya ini sa lalaki.
23Dangan nagsabi an lalaki, "Ini nanggad an tolang kan sakong tolang asin an laman kan sakong laman. Aapodon siyang ‘Babae’ huli ta kinua siya hale sa lalaki.”
24Kaya babayaan nin lalaki an saiyang ama saka ina dangan masaro sa saiyang agom na babae, asin sindang duwa magigin saro.
25An lalaki asin babae parehong huba, alagad dai sinda nasopog.
Genesis 3
Nagkasala an Tawo
1Sa gabos na hayop na ginibo nin Kagurangnan Dios, an halas an pinakatuso. Hinapot kan halas an babae, “Totoo mananggad na tinaraman kamo nin Dios na dai magkakan kan bunga kan arin man na kahoy sa laog kan tatamnan?”
2Nagsimbag an babae, “Pwede ming kakanon an bunga kan arin man na kahoy sa laog kan tatamnan
3alagad tinaraman kami nin Dios na dai nanggad kami magkakan o magdotdot kan bunga kan kahoy sa tahaw kan tatamnan; kun gibohon mi iyan, magagadan kami.”
4Alagad nagsimbag an halas, “Bakong totoo iyan; dai kamo magagadan.
5Itinaram iyan nin Dios huli ta aram niya na sa oras na kumakan kamo kaiyan, makakaarog kamo sa Dios asin maaaraman na nindo an marahay asin an maraot.”
6Nahiling kan babae na magayon an kahoy asin garo masiram pagkakanon an bunga kaini patin naisip niya na an kahoy makakatao nin kadonongan. Kaya kuminua siya kan bunga dangan kuminakan. Dangan tinawan man niya an saiyang agom asin kuminakan man ini.
7Pakatapos nindang magkakan, nagkaigwa sinda nin pakasabot, asin naaraman ninda na sinda huba; kaya nagtahi sinda nin mga dahon kan higera dangan ginibo ninda ining pantahob sa saindang hawak.
8Kan hapon na idto nadangog nindang naglalakaw sa tatamnan an Kagurangnan Dios, kaya nagtago sinda sa kakahoyan.
9Alagad inapod nin Kagurangnan Dios an lalaki, “Haen ka?”
10Nagsimbag siya, “Nadangog taka sa tatamnan; natakot ako kaya nagtago ako huli ta huba ako.”
11“Siisay an nagsabi saimo na huba ka?” an hapot nin Dios. “Nagkakan ka kan bunga kan kahoy na ipinapangalad ko?”
12Nagsimbag an lalaki, “An babaeng itinao mo tanganing magin kaibahan ko iyo an nagtao sako kan bunga, kaya nagkakan ako.”
13Hinapot nin Kagurangnan Dios an babae, “Tano ta ginibo mo ini?” Nagsimbag an babae, “Dinaya ako kan halas kaya nagkakan ako.”
An Padusa nin Dios
14Dangan tinaraman nin Kagurangnan Dios an halas, “Huli ta ginibo mo ini, isinusumpa taka sa gabos na hayop. Poon ngunyan magkakamang ka asin kabokabo an saimong kakakanon sa bilog mong pagkabuhay.
15Papag-iwalon ko kamo asin an babae; an saimong banhi asin an saiyang banhi: roronoton kaini an saimong payo, asin hahampakon mo an saiyang bool.”
16Dangan tinaraman niya an babae, “Dadagdagan ko an kulog na titioson mo sa saimong pagbados asin pag-aki. Alagad, dai mawawara an saimong pagmawot para sa saimong agom asin siya an saimong pagkukuyogon.”
17Pakatapos, tinaraman niya si Adan, “Huli ta dinangog mo an saimong agom asin nagkakan ka kan bunga na dai ko saimo ipinapakakan, isinusumpa ko an daga huli saimo. Kaipuhan na maglapigot ka sa pagtrabaho sa bilog mong buhay tanganing magkaigwa ka nin pagkakan.
18Matalubo sa daga an mga doot saka mga tonok, asin mapipiritan kang magkakan nin mga tinanom sa kadlagan.
19Magpapatagdo ka nin ganot tanganing mapabunga nin anoman an daga, sagkod na ika magadan. Ginibo ka sa kabokabo nin daga kaya sa kabokabo ka mabalik.”
20Eva an inginaran ni Adan sa saiyang agom, huli ta siya an ina kan gabos na tawo.
21An Kagurangnan Dios naggibo nin mga gubing hale sa anit nin mga hayop para ki Adan asin sa agom kaini, dangan ginubingan niya sinda.
Pinaluwas sa Tatamnan si Adan asin si Eva
22Dangan nagtaram an Kagurangnan Dios, “Ngunyan, arog na satuya an tawo: aram na niya an marahay asin an maraot. Kaipuhan dai na siya makakakan kan bunga kan kahoy na nagtatao nin buhay, asin mabuhay sagkod lamang.”
23Kaya pinaluwas siya nin Kagurangnan Dios sa tatamnan nin Eden asin pinapag-oma kan daga na ginikanan niya.
24Dangan nagbugtak an Kagurangnan Dios nin mga kerubin sa sirangan na parte kan tatamnan asin nin sarong naglalaad na espada na nagbibirik sa gabos na direksyon tanganing magbantay kan dalan pasiring sa kahoy nin buhay.
Genesis 4
Si Cain asin si Abel
1Dinorogan ni Adan si Eva na saiyang agom asin nagbados ini dangan nangaki nin lalaki. Nagsabi an babae, “Huli sa tabang nin Kagurangnan, nakakua ako nin aking lalaki.” Kaya nginaranan niya ini nin Cain.
2Dai nahaloy nangaki pa siya nin saro pang lalaki, si Abel. Siya nagin sarong pastor nin mga karnero alagad si Cain sarong paraoma.
3Uminabot an panahon na nagdara si Cain kan kabtang kan saiyang ani tanganing idolot sa Kagurangnan.
4Nagdara man si Abel kan enot na ogbon kan saiyang mga karnero, binuno ini, dangan idinolot an mga pinakamarahay na kabtang. Nawilihan nin Kagurangnan si Abel asin an saiyang dolot
5alagad dai niya inako si Cain saka an dolot kaini. Kaya naanggot nin marahay si Cain asin nagmorosdot siya.
6Hinapot nin Kagurangnan si Cain, “Tano ta anggot ka asin nagmomorosdot?
7Kun tama an ginibo mo, inako ko kuta an dolot mo alagad nin huli ta maraot an ginibo mo, an kasalan naghihipa sa saimong pintoan. Gusto kang paghadean kaiyan, alagad kaipuhan daogon mo.”
8Dangan sinabihan ni Cain si Abel, “Magduman kita sa kaomahan.” Kan yaon na sinda duman, ginadan ni Cain an saiyang tugang na si Abel.
9Hinapot nin Kagurangnan si Cain, “Haen si Abel na saimong tugang?” Nagsimbag siya, “Dai ko aram. Ano ako, paraataman kan sakong tugang?”
10Dangan nagtaram an Kagurangnan, “Tano ta ginibo mo an makangirhat na bagay na ini? An tingog kan dugo kan tugang mo nag-aagrangay sako hale sa irarom kan daga, naghahagad nin pagbalos.
11Ngunyan mapapasaimo an sumpa kan daga na nag-ako kan dugo kan saimong tugang na ginadan mo.
12Kun magtanom ka, mayo kang aanihon; ika magigin sarong paradulag asin sarong lagalag sa kinaban.”
13Nagsimbag si Cain sa Kagurangnan, “Magabat nin marahay an padusang ini para sako.
14Pinapahale mo na ako sa dagang ini asin sa atubang mo. Magigin paradulag pa ako asin lagalag sa kinaban; gagadanon ako kan siisay man na makanumpong sako.”
15Alagad nagsimbag an Kagurangnan, “Dai. Pitong buhay an magigin kabayadan kan siisay man na gumadan saimo.” Kaya binugtakan nin Kagurangnan si Cain nin sarong tanda bilang patanid sa kiisay man na makasabat saiya tanganing dai siya paggadanon.
16Dangan naghale si Cain sa atubang nin Kagurangnan asin nag-erok sa daga kan Nod, sa sirangan nin Eden.
An mga Kapagarakian ni Cain
17Si Cain asin an saiyang agom nangaki dangan nginaranan ninda siyang Enoc. Nagpatindog si Cain nin sarong syudad asin inapod man na Enoc sosog sa ngaran kan saiyang aki.
18Si Enoc an ama ni Irad na ama ni Mehujael. Si Mehujael an ama ni Metusael na nagin ama ni Lamec.
19Duwa an nagin agom ni Lamec—si Ada asin si Zilla.
20Inaki ni Ada si Jabal na ginikanan kan mga paraataman nin mga hayop asin kan mga nag-eerok sa tolda.
21An tugang niyang si Jubal iyo an ginikanan kan mga paratugtog nin arpa asin nin plawta.
22Inaki ni Zilla si Tubal-cain, na paragibo kan manlaen-laen na kasangkapan na bronse asin lansang. An tugang na babae ni Tubal-cain iyo si Naama.
23Sinabihan ni Lamec an saiyang mga agom "Pagdangog kamo, Ada asin Zilla: Guminadan ako nin sarong hoben huli ta kinulogan niya ako.
24Kun pitong buhay an kabayadan kan buhay ni Cain, Setenta y syeteng buhay an katimbang kan buhay ko.”
Si Set asin si Enos
25Nagkaigwa pa nin aki si Adan asin an saiyang agom. Nagsabi si Eva, “Tinawan ako nin Dios nin aki na kasalihid ni Abel na ginadan ni Cain.” Kaya an aki nginaranan niyang Set.
26Nagkaigwa nin aking lalaki si Set na nginaranan niyang Enos. Sa panahon na iyan, an mga tawo nagpoon nang mag-apod sa ngaran nin Kagurangnan.
Genesis 5
An mga Kapagarakian ni Adan
1Iyo ini an mga kapagarakian ni Adan. (Kan lalangon nin Dios an katawohan, ginibo niya sindang arog sa saiya.
2Linalang niya sindang lalaki asin babae, benendisyonan, dangan nginaranan, “Katawohan.”)
3Kan syento treynta na an edad ni Adan, nagkaigwa siya nin aking lalaki na arog saiya. Nginaranan niya ining Set.
4Dangan nabuhay pa si Adan sa laog nin otso syentos na taon asin nagkaigwa pa nin ibang aking lalaki saka babae
5bago siya nagadan sa edad na nwebe syentos treyntang taon.
6Kan syento singko na an edad ni Set, nagkaigwa siya nin aking lalaki na iyo si Enos.
7Dangan nabuhay pa si Set sa laog nin otso syentos syeteng taon asin nagkaigwa pa nin ibang mga aki
8bago siya nagadan sa edad na nwebe syentos doseng taon.
9Kan nubentang taon na an edad ni Enos, nagkaigwa siya nin aking lalaki na iyo si Kenan.
10Dangan nabuhay pa siya sa laog nin otso syentos kinseng taon asin nagkaigwa pa nin ibang mga aki
11bago siya nagadan sa edad na nwebe syentos singkong taon.
12Kan setenta na an edad ni Kenan, nagkaigwa siya nin aking lalaki na iyo si Mahalalel.
13Dangan nabuhay pa siya sa laog nin otso syentos kwarentang taon asin nagkaigwa pa nin ibang mga aki
14bago siya nagadan sa edad na nwebe syentos dyes na taon.
15Kan sesenta y singko na an edad ni Mahalalel, nagkaigwa siya nin aking lalaki na iyo si Jared.
16Dangan nabuhay pa siya nin otso syentos treyntang taon asin nagkaigwa pa nin ibang mga aki
17bago nagadan sa edad na otso syentos nubenta y singkong taon.
18Kan syento sesenta y dos na an edad ni Jared, nagkaigwa siya nin aking lalaki na iyo si Enoc.
19Dangan nabuhay pa siya sa laog nin otso syentos na taon asin nagkaigwa pa nin ibang mga aki
20bago nagadan sa edad na nwebe syentos sesenta y dos na taon.
21Kan sesenta y singko na an edad ni Enoc, nagkaigwa siya nin aking lalaki na iyo si Metusela.
22Dangan nabuhay pa siya nin tres syentos na taon sa kaibahan nin Dios asin nagkaigwa pa nin ibang mga aki.
23Nabuhay siya sagkod sa edad na tres syentos sesenta y singkong taon.
24Naglakaw si Enoc sa kaibahan nin Dios dangan nawara siya, huli ta kinua siya nin Dios.
25Kan syento otsenta y syeteng taon na an edad ni Metusela, nagkaigwa siya nin aking lalaki na iyo si Lamec.
26Dangan nabuhay pa siya nin syete syentos otsenta y dos na taon asin nagkaigwa pa nin ibang mga aki
27bago nagadan sa edad na nwebe syentos sesenta y nwebeng taon.
28Kan syento otsenta y dos na an edad ni Lamec, nagkaigwa siya nin sarong aking lalaki.
29Nagsabi siya, “Hale sa dagang isinumpa nin Kagurangnan, an aking ini madara sato nin kaginhawahan sa gabos nyatong kapagalan”; kaya Noe an inginaran niya sa aki.
30Nabuhay pa si Lamec sa laog nin kinyentos nubenta y singkong taon asin nagkaigwa pa nin ibang aki.
31Nagadan siya sa edad na syete syentos setenta y syeteng taon.
32Kinyentos na an edad ni Noe kan siya nagkaigwa nin tolong aking lalaki, si Sem, si Ham asin si Jafet.
Genesis 6
An Karatan kan Katawohan
1Kan magpoon nang magdakul an katawohan sa bilog na kinaban, asin kan nag-araki na sinda nin mga babae,
2nahiling kan mga aki nin Dios na magagayon an mga aking babae kan mga tawo, kaya inagom ninda an saindang nagustohan.
3Dangan nagtaram an Kagurangnan, “Dai ko tutugotan na mabuhay sagkod lamang an tawo; siya may kagadanan. Poon ngunyan, sagkod sana sa syento beynteng taon an magigin buhay niya.”
4Sa mga aldaw na idto asin sa mga nagsunod pang panahon, nagkaigwa nin mga higante sa kinaban. An mga ini an nagin aki kan mga aking babae kan mga tawo asin kan mga aki nin Dios; sinda an mga bantog saka makokosog na mga tawo kan enot na panahon.
5Kan nahiling nin Kagurangnan an kadakulaan kan karatan kan mga tawo sa kinaban asin an karigsokan kan saindang kaisipan sa gabos na panahon,
6nagmondo siya saka nagbasol kun tadaw ta ginibo pa niya an mga tawo dangan ibinugtak sa daga.
7Kaya nagtaram siya, “Paparaon ko ining mga tawo na sakong linalang asin an mga hayop patin an mga gamgam, huli ta nagbabasol ako kun tadaw ta ginibo ko pa sinda.”
8Alagad nawilihan nin Kagurangnan si Noe.
Si Noe
9-10Iyo ini an istorya ni Noe. Nagkaigwa siya nin tolong aking lalaki: si Sem, si Ham asin si Jafet. Si Noe iyo sana an matanos na tawo kan panahon niya. Naglakaw siya sa kaibahan nin Dios;
11alagad an ibang tawo maraot sa atubang nin Dios asin an daga napano kan saindang kadahasan.
12Nahiling nin Dios na an daga pano nin karatan huli sa maraot na pamumuhay kan mga tawo.
13Nagtaram an Dios ki Noe, “Nagdesider na akong paraon an katawohan huli ta an daga pano na nin kadahasan huli sainda.
14-15Gumibo ka nin arka sa kahoy na goper na igwa nin sukol na syento treynta y tres metros an laba, beynte y dos metros an lakbang asin trese metros an langkaw. Gibohan mo nin mga kwarto saka lahidan mo nin aspalto an laog asin an luwas kan arka.
16Bugtakan mo nin atop an arka asin gibohan mo nin laogan nin saldang na kwarenta y kwatro sentimetros sa pagultanan kan atop asin kan lanob. Gibohon mong tolong eskalon an arka asin bugtakan mo nin pintoan sa gilid.
17Papadarahan ko nin baha an bilog na kinaban tanganing gadanon an gabos na may buhay. Magagadan an gabos na yaon sa daga,
18alagad makikipagtipan ako saimo. Lumaog ka sa arka kaiba an saimong agom, an mga aki mong lalaki asin an saindang mga agom.
19-20Ilaog mo diyan an gabos na igwa nin buhay, sarong lalaki asin sarong babae kan lambang klase nin hayop asin gamgam tanganing magkaburuhay sinda.
21Magdara ka nin manlaen-laen na kakanon para saindo asin para sa mga hayop.”
22Ginibo ni Noe an gabos na ipinagboot saiya nin Dios.
Genesis 7
An Baha
1Tinaraman nin Kagurangnan si Noe, “Lumaog ka sa arka kaiba an bilog mong pamilya huli ta ika sana an nahiling kong naggigibo nin matanos sa henerasyon na ini.
2Magdara ka nin pitong pades, sarong lalaki asin sarong babae, kan lambang klase nin malinig na hayop alagad saro sanang pades kan maating hayop.
3Magdara ka man nin pitong pades kan lambang klase nin gamgam. Giboha ini tanganing mabuhay asin magdakul giraray sa daga an gabos na klase nin hayop asin gamgam.
4Huli ta pitong aldaw poon ngunyan, papauranon ko sa laog nin kwarentang aldaw asin banggi tanganing mawara an gabos na nabubuhay na ginibo ko.”
5Sinunod ni Noe an gabos na ipinagboot saiya nin Kagurangnan.
6Kan magbaha sa kinaban, seis syentos na taon na an edad ni Noe.
7Luminaog siya sa arka, kaiba an saiyang agom, an saiyang mga aki asin mga manugang, sa pagdulag sa baha.
8-9Kaiba man ni Noe sa arka an sarong lalaki asin sarong babae kan lambang klase nin hayop asin gamgam, malinig man o maati, siring sa pagboot nin Kagurangnan.
10Dangan pakalihis nin pitong aldaw, uminabot an baha.
11Kan ikadyes y syeteng aldaw kan ikaduwang bulan, kan an edad ni Noe seis syentos na taon na, nagpurutok an gabos na burabod nin tubig sa irarom kan daga, asin nagkaburuksan an mga bintana kan kalangitan,
12kaya nag-uran sa kinaban sa laog nin kwarentang aldaw asin banggi.
13Kan aldaw na iyan luminaog sa arka si Noe asin an saiyang agom kaiba an saindang mga aki na si Sem, si Ham asin si Jafet sagkod an saindang mga agom.
14Kaiba man ninda an gabos na klase nin hayop, manso asin lalaw, dakula asin sadit, saka an gabos na klase nin gamgam.
15Sarong lalaki asin sarong babae kan lambang klase nin linalang na may buhay an naglaog sa arka kaiba ni Noe
16siring sa ipinagboot nin Dios. Dangan sinerahan nin Kagurangnan an pinto kan arka.
17Nagpadagos an pagbaha sa laog nin kwarentang aldaw dangan naghararom an tubig sagkod na luminataw an arka.
18Padagos an pagrarom kan tubig alagad naglataw-lataw sana an arka sa ibabaw kan katubigan.
19Naghararom pa an tubig sagkod na matahoban an pinakahalangkaw na bukid;
20nagpadagos pa sa pagrarom an tubig sagkod na malabawan kaini nin pitong metros an alitoktok kan mga bukid.
21Daing natadang may buhay sa kinaban—nagkagaradan an lambang gamgam, hayop asin tawo.
22An gabos sa kinaban na naghahangos nagkagaradan.
23Tinunaw nin Kagurangnan an gabos na nabubuhay sa kinaban—mga tawo, hayop asin gamgam. Si Noe sana asin an mga kaibahan niya sa arka an nagkatarada.
24An tubig nagdanay sa ibabaw nin daga sa laog nin syento singkwentang aldaw.
Genesis 8
An Kataposan kan Baha
1Dai nalingawan nin Dios si Noe asin an gabos na hayop na kaibahan niya sa arka; pinahoyop niya an doros asin nagpoon magkulpa an tubig.
2Naserahan na an mga burabod nin tubig sa irarom kan daga asin an mga bintana sa kalangitan. Nag-ontok an pag-uran,
3dangan dikit-dikit na nag-ina an tubig sa laog nin syento singkwentang aldaw.
4Sa ikadyes y syeteng aldaw kan ikapitong bulan, an arka suminadsad sa ibabaw kan kabukidan kan Ararat.
5Nagpadagos sa pag-ibaba an tubig kaya sa enot na aldaw kan ikasampolong bulan, nahiling na an mga alitoktok kan kabukidan.
6Pakalihis nin kwarentang aldaw, binukasan ni Noe an bintana kan arka
7dangan pinalayog an sarong uwak. Dai ini nagbalik kundi palibot-libot na naglayog sagkod na naghubas an tubig.
8Sunod na pinalayog ni Noe an sarong salampati tanganing aramon kun kulpa na an tubig;
9alagad nin huli ta natatahoban pa nin tubig an bilog na daga, mayo ini nin nakuang matogdonan. Nagbalik sa arka an salampati dangan dinakop ni Noe asin ilinaog giraray.
10Pinalihis ni Noe an pito pang aldaw dangan pinalayog niya giraray an salampati.
11Pagkabanggi, nagbalik saiya an salampati na may darang bagong dahon nin oliba sa saiyang tuka. Kaya naaraman ni Noe na kulpa na an tubig.
12Pinalihis ni Noe an pito pang aldaw dangan pinalayog niya giraray an salampati. Dai na ini nagbalik.
13Kan seis syentos unong taon na an edad ni Noe, sa enot na aldaw kan primerong bulan, hubas na an tubig. Hinale ni Noe an tahob kan arka dangan tuminanaw sa palibot, asin nahiling niya na nagpoon nang magmara an daga.
14Kaya sa ikabeynte y syeteng aldaw kan ikaduwang bulan, mamara na an bilog na daga.
15Tinaraman nin Dios si Noe,
16“Magluwas na kamo sa arka; ika, an saimong agom, an saimong mga aking lalaki asin an saindang mga agom.
17Iluwas man nindo an mga gamgam asin mga hayop tanganing magdakul dangan maglakop sinda sa bilog na daga.”
18Kaya nagluwas sa arka si Noe kaiba an saiyang agom, an saindang mga aking lalaki patin an mga agom kaini.
19Dangan grupo-grupong nagruluwas man sa arka an gabos na hayop asin gamgam sosog sa manlaen-laen na klase ninda.
Nag-atang si Noe
20Guminibo si Noe nin altar para sa Kagurangnan; pakatapos kuminua siya nin saro hale sa manlaen-laen na klase kan malinig na hayop asin gamgam dangan tinutong niyang bilog an mga ini sa altar bilang dolot.
21Nawilihan nin Kagurangnan an parong kan dolot asin nagsaboot siya, “Dai ko na nanggad susumpaon an kinaban huli sa gibo nin tawo; aram kong maraot an kaisipan kan tawo poon pagkaniaki niya. Dai ko na nanggad paparaon an gabos na nabubuhay arog kan ginibo ko.
22Sagkod na yaon pa an kinaban, magkakaigwa nin panahon nin pagtanom asin pag-ani, nin lipot asin init, nin tig-init asin tig-uran, nin aldaw asin banggi.”
Genesis 9
An Pakipagtipan nin Dios ki Noe
1Benendisyonan nin Dios si Noe asin an saiyang mga aking lalaki dangan tinaraman, “Magkaigwa kamo nin dakul na mga aki tanganing an saindong kapagarakian makalakop sa bilog na daga.
2An gabos na hayop, gamgam asin sira mabubuhay na igwa nin pagkatakot saindo. Gabos sinda mapapasairarom kan saindong kapangyarihan.
3Itatao ko saindo bilang kakanon an lambang linalang na may buhay kaiba an mga berdeng tinanom. Itinatao ko saindo an gabos.
4Alagad dai nanggad kamo magkakan nin karne na igwa pang dugo; ipinapangalad ko iyan huli ta an buhay yaon sa dugo.
5Papadusahan ko an siisay man na maggadan nin tawo. Kagadanan an padusa sa hayop man o tawo na makagadan nin tawo.
6An tawo ginibo sa ladawan nin Dios, kaya an siisay man na gumadan sa kapwa niya tawo, gagadanon man kan saiyang kapwa.
7“Kaipuhan na magkaigwa kamo nin dakul na aki tanganing an saindang kapagarakian makalakop sa bilog na daga.”
8Dangan nagtaram an Dios ki Noe asin sa mga aking lalaki kaini,
9“Makikipagtipan ako ngunyan saindo, sa saindong kapagarakian,
10asin sa gabos na may buhay—sa gabos na gamgam asin hayop—sa gabos na kaibahan nindo na nagruluwas sa arka.
11Sa mga tataramon na ini, nakikipagtipan ako sa saindo: nanunuga ako na dai na nanggad mapapara an gabos na may buhay sa paagi nin baha; dai na nanggad mararaot an kinaban huli sa baha.
12Bilang tanda kaining daing kataposan na tipan na sakong ginigibo saindo asin sa gabos na may buhay,
13ibinubugtak ko an bulalangaw sa mga panganoron. Iyan an magigin tanda kan pakikipagtipan ko sa kinaban.
14Kun tahoban ko nin panganoron an kalangitan dangan malataw an bulalangaw,
15magigiromdoman ko an sakong panuga saindo asin sa gabos na hayop; asin dai ko na nanggad raraoton an gabos na may buhay sa paagi nin sarong baha.
16Paglataw kan bulalangaw sa mga panganoron, mahihiling ko iyan asin magigiromdoman ko an daing kataposan na tipan ko sa gabos na may buhay sa kinaban.
17Iyo iyan an tanda kan sakong pakikipagtipan sa gabos na may buhay.”
Si Noe asin an saiyang mga Aking Lalaki
18Si Sem, si Ham asin si Jafet iyo an mga aking lalaki ni Noe na kaiba niyang nagluwas sa arka. (Si Ham iyo an ama ni Canaan.)
19Sindang tolo an ginikanan kan gabos na tawo sa kinaban.
20Si Noe na sarong paraoma, iyo an kaenot-enoteng tawo na nagtanom nin ubas.
21Nag-inom siya kan arak kaya naburat siya. Hinukas niya an saiyang gubing dangan nagtorog na huba sa saiyang tolda.
22Nahiling ni Ham, an ama ni Canaan, na huba an saiyang ama asin binaretaan an duwa niyang tugang na nasa luwas.
23Nagkua nin alikboy si Sem asin si Jafet, isinablay sa saindang abaga dangan patalikod na luminaog sa tolda tanganing dai ninda mahiling an pagkanihuba kan saindang ama asin tinahoban an huba nindang ama.
24Kan mahale an pagkaburat ni Noe asin naaraman an ginibo saiya kan ngohod niyang aki,
25nagsabi siya, "Sumpaon si Canaan! Siya an magigin oripon kan saiyang mga tugang.
26Pag-omawon an Kagurangnan, an Dios ni Sem! Si Canaan magigin oripon ni Sem.
27Padakulaon logod nin Dios si Jafet! An saiyang kapagarakian mag-erok logod sa kaibahan kan banwaan ni Sem! Si Canaan magigin oripon ni Jafet!”
28Pakalihis kan baha, nabuhay pa si Noe sa laog nin tres syentos singkwentang taon
29bago siya nagadan sa edad na nwebe syentos singkwentang taon.
Genesis 10
An mga Kapagarakian kan mga aki ni Noe
1Iyo ini an mga kapagarakian kan mga aking lalaki ni Noe na si Sem, Ham, asin Jafet. Sindang tolo nagkaigwa nin mga aking lalaki pakatapos kan baha.
2An mga aking lalaki ni Jafet iyo si Gomer, Magog, Madai, Javan, Tubal, Mesek, asin Tiras.
3An mga aking lalaki ni Gomer iyo si Askenaz, Rifat, asin Togarma.
4An mga aking lalaki ni Javan iyo si Elisa, Espanya, Chipre asin Rodas.
5Sinda an mga ginikanan kan mga tawong nag-eerok sa mga baybayon asin sa mga isla. Sinda an mga aking lalaki ni Jafet, na an lambang saro nagin dakulang nasyon na may sadiring daga saka lengwahe.
6An mga aking lalaki ni Ham iyo si Cus, Egipto, Libya, asin Canaan.
7An mga aking lalaki ni Cus iyo si Sheba, Havila, Sabta, Raama asin Sabteca. An mga aking lalaki ni Raama iyo si Sheba saka Dedan.
8Si Cus iyo an ama ni Nimrod; iyo ini an enot na tawo sa kinaban na nabantog bilang sarong mapangyaring mananakop.
9Sa atubang nin Kagurangnan, siya sarong dakulang paraayam, kun kaya nagkaigwa nin kasabihan, “Siring ki Nimrod na dakulang paraayam sa atubangan nin Kagurangnan!”
10Kaayon sa kaenot-enoteng kahadean na sakop niya iyo an Babilon, an Erek, asin an Accad, na gabos yaon sa daga kan Babilonia.
11Hale sa dagang ini nagduman siya sa Asiria asin itinugdok an mga syudad nin Nineve, Rehobot-ir, Cala,
12asin Resen na nasa pagultanan kan Nineve asin Cala, an dakulang syudad.
13An mga aking lalaki ni Egipto iyo si Lydia, Anam, Lehab, Naftu,
14Patrus, Caslu, na ginikanan kan mga Filisteo, asin ni Caftor.
15Si Canaan iyo an ama si Sidon, na matua niyang aking lalaki, asin ni Het.
16Si Canaan iyo man an ginikanan kan mga Jebuseo, Amoreo, Gergeseo,
17Heveo, Araceo, Sineo,
18Arvadeo, Zemareo asin Hamateo. Dangan nakalakop an manlaen-laen na tribu kan mga Cananeo.
19Hale sa Sidon, an saindang teritoryo nakaabot sa Gerar harani sa Gaza sa habagat asin sa Sodoma, Gomorra, Adma saka Zeboiim harani sa Lasa sa sirangan.
20Iyo ini an mga aki ni Ham, na an lambang saro nagin dakulang nasyon na may sadiring daga asin lengwahe.
21Si Sem na matuang tugang ni Jafet, iyo an ginikanan kan gabos na Hebreyo.
22An mga aking lalaki ni Sem iyo si Elam, Assur, Arpaksad, Lud asin Aram.
23An mga aking lalaki ni Aram iyo si Uz, Hul, Geter asin Mas.
24Si Arpaksad iyo an ama ni Sela na ama ni Eber.
25Duwa an nagin aking lalaki ni Eber—an saro inapod niyang Peleg, huli ta sa panahon kaini nabanga an mga tawo sa daga; asin an ikaduwa, nginaranan niyang Joktan.
26Si Joktan iyo an ama ninda Almodad, Selef, Hazarmavet, Jera,
27Hadoram, Uzal, Dikla,
28Obal, Abimael, Sheba,
29Ofir, Havila, asin Jobab. Gabos sinda gikan ki Joktan.
30An teritoryo na saindang pinag-erokan nagpoon sa Mesa pasiring sa Sefar sagkod sa kabubuldan sa sirangan.
31Ini an mga aki ni Sem, na an lambang nasyon na may sadiring daga asin lengwahe.
32Iyo ini an mga pamilya kan mga aking lalaki ni Noe, sosog sa saindang mga kapagarakian. Sa sainda nagpoon an gabos na nasyon sa kinaban na nakalakop sa daga pakatapos kan baha.
Genesis 11
An Tore nin Babilon
1Kaidto, saro sana an lengwahe kan mga tawo sa kinaban.
2Sa pagparalakaw kan mga tawo sa sirangan, nakaabot sinda sa sarong kapatagan sa daga kan Babilonia asin duman na sinda nag-erok.
3Nag-orolay-olay sinda, “Gumibo kita nin mga ladrilyo asin lutoon ta nin marahay.” Kaya nagkaigwa sinda nin mga ladrilyo embes na gapo asin aspalto embes na semento.
4Dangan nagsabi sinda, “Gumibo kita nin sarong syudad, na igwa nin tore na abot sa langit, tanganing mabantog kita asin dai magkasiriblag sa bilog na kinaban.”
5Naghilig an Kagurangnan tanganing hilingon an syudad asin an tore na ginibo kan mga tawo.
6Nagtaram siya, “An mga tawong ini nagkakasararo asin saro sana an saindang lengwahe; iyo ini an kapinonan kan saindang mga gigibohon. Dai mahahaloy magigibo na ninda an ano man na saindang mawoton.
7Magduman kita asin ribongon ta an saindang lengwahe tanganing dai na sinda magkasinarabotan.”
8Kaya iwinarak nin Kagurangnan an mga tawo sa bilog na kinaban asin binayaan kan mga ini an pagtugdok kan syudad.
9An syudad nginaranan Babilon, huli ta duman rinibong nin Kagurangnan an lengwahe kan gabos na tawo, asin hale duman iwinarak niya sinda sa bilog na kinaban.
An mga Kapagarakian ni Sem
10Iyo ini an mga kapagarakian ni Sem. Duwang taon pakatapos kan baha, kan sanggatos na an edad ni Sem, nagkaigwa siya nin aking lalaki na iyo si Arpaksad.
11Dangan nabuhay pa siya sa laog nin kinyentos na taon asin nagkaigwa pa nin ibang mga aki.
12Kan treynta y singkong taon na si Arpaksad, namundag an aki niyang si Sela.
13Dangan nabuhay pa siya sa laog nin kwatro syentos tres na taon asin nagkaigwa pa nin ibang mga aki.
14Kan treyntang taon na si Sela, namundag an aki niyang si Eber.
15Dangan nabuhay pa siya sa laog nin kwatro syentos tres na taon asin nagkaigwa pa nin ibang mga aki.
16Kan treynta y kwatrong taon na si Eber, namundag an aki niyang si Peleg.
17Dangan nabuhay pa siya sa laog nin kwatro syentos treyntang taon asin nagkaigwa pa nin ibang mga aki.
18Kan treyntang taon na an edad ni Peleg, namundag an aki niyang si Reu.
19Dangan nabuhay pa siya sa laog nin dos syentos nwebeng taon asin nagkaigwa pa nin ibang mga aki.
20Kan treynta y dos na an edad ni Reu, namundag an aki niyang si Serug.
21Dangan nabuhay pa siya sa laog nin dos syentos syeteng taon asin nagkaigwa pa nin ibang mga aki.
22Kan treyntang taon na an edad ni Serug, namundag an aki niyang si Nahor.
23Dangan nabuhay pa siya sa laog nin dos syentos na taon asin nagkaigwa pa nin ibang mga aki.
24Kan beynte y nwebeng taon na an edad ni Nahor, namundag an aki niyang si Tera.
25Dangan nabuhay pa siya sa laog nin syento dyes y nwebeng taon asin nagkaigwa pa nin ibang mga aki.
26Kan setenta na an edad ni Tera, namundag an mga aki niya na iyo si Abram, si Nahor asin si Haran.
An mga Kapagarakian ni Tera
27Iyo ini an mga kapagarakian ni Tera, na ama ni Abram, Nahor asin Haran. Si Haran iyo an ama ni Lot.
28Naenot na nagadan si Haran ki sa ama niyang si Tera, duman sa dagang namundagan niya, sa Ur kan Babilonia.
29Naagom ni Abram si Sarai asin naagom ni Nahor si Milca na aki ni Haran asin tugang ni Isca.
30Alagad baog si Sarai kaya dai siya nagkaaki.
31Kan maghale si Tera sa Ur kan Babilonia tanganing magduman sa Canaan, ipinag-iba niya si Abram na saiyang aki, an makoapo niyang si Lot na aki ni Haran asin an manugang niyang si Sarai; alagad kan makaabot sinda sa Haran, duman na sinda nag-erok.
32Nagadan si Tera sa Haran sa edad na dos syentos singkong taon.
Genesis 12
Inapod nin Dios si Abram
1Tinaraman nin Kagurangnan si Abram, “Bayaan mo an saimong daga, an saimong mga kadugo asin an harong kan saimong ama dangan magduman ka sa dagang ipapahiling ko saimo.
2Gigibohon takang sarong dakulang nasyon, bebendisyonan taka asin gigibohon kong bantog an saimong ngaran tanganing ika magin sarong bendisyon.
3Bebendisyonan ko an mga mabendisyon saimo, Asin isusumpa ko an mga masumpa saimo; Sa paagi mo, bebendisyonan ko man an gabos na nasyon sa daga.
4Kaya kan setenta y singko na an edad ni Abram, binayaan niya an Haran sosog sa itinaram saiya nin Kagurangnan; nag-iba saiya si Lot.
5Ipinag-iba ni Abram si Sarai na saiyang agom, asin an sobrino niyang si Lot patin an mga oripon na napasainda sa Haran; dara man ninda an gabos
nindang pagsadiri. Dangan naglakaw sinda pasiring sa daga nin Canaan. Pag-abot ninda duman,
6nagpadagos pa sa paglakaw si Abram sagkod na makaabot siya sa sagradong kahoy nin More, an banal na lugar sa Shekem. (Kaidtong panahon duman pa nag-eerok an mga Cananeo.)
7Nagpahiling an Kagurangnan ki Abram asin nagtaram saiya, “Iyo ini an daga na itatao ko sa saimong mga kapagarakian.” Kaya naggibo siya duman nin altar para sa Kagurangnan na nagpahiling saiya.
8Dangan nagpasiring siya sa mabulod na lugar sa sirangan kan Betel asin itinugdok an saiyang tolda sa pagultanan kan Betel na nasa solnopan asin kan Ai na nasa sirangan. Guminibo siya duman nin altar asin nagsamba sa Kagurangnan.
9Dangan nagpadagos sa paglakaw si Abram pasiring sa habagat na parte kan Canaan.
Si Abram sa Egipto
10Nagkaigwa nin gutom sa Canaan, asin makuring gayo an gutom duman, kaya nagpasiring sa Egipto si Abram tanganing duman ngona mag-erok.
11Kan malaog na siya sa Egipto, sinabihan niya si Sarai na saiyang agom, “Saro kang magayon na babae.
12Kun mahiling ka kan mga Egipcio, sasabihon nindang agom taka kaya gagadanon ninda ako alagad bubuhayon ka.
13Sabihan mo sindang tugang taka tanganing huli saimo magin marahay an pag-ako ninda sako asin dai ninda ako paggadanon.”
14Kan maglaog na si Abram sa Egipto, nahiling kan mga Egipcio na talagang magayon an saiyang agom.
15Nahiling man siya kan mga opisyal kan hade nin Egipto asin inosip ninda saiya na talagang magayon si Sarai, kaya dinara ninda ini sa palasyo.
16Huli ki Sarai, nagin marahay an pag-ako ki Abram kan hade. Tinawan siya kaini nin mga karnero, kanding, baka, asno, oripon asin kamelyo.
17Alagad huli ta kinua kan hade si Sarai, siya asin an mga yaon sa saiyang palasyo pinadarahan nin Kagurangnan nin mga makangirhat na helang.
18Kaya ipinaapod kan hade si Abram asin hinapot, “Ano ining ginibo mo sako? Tano ta dai ka nagtaram na agom mo an babaeng ini?
19Tano ta nagsabi kang tugang mo siya, kun kaya kinua ko siya na magin agom ko? Uya an agom mo; kuaha siya asin hale na kamo!”
20Nagboot an hade sa mga tawohan niya manongod ki Abram, kaya pinahale ninda ini sa Egipto kaiba an saiyang agom asin an gabos niyang rogaring.
Genesis 13
Nagsuhay si Abram asin si Lot
1Pakahale sa Egipto, naglakaw si Abram pasiring sa habagat na parte kan Canaan kaiba an saiyang agom asin an gabos niyang rogaring; nag-iba man saiya si Lot.
2Mayaman nang marahay si Abram huli ta kadakul na kan saiyang mga hayop, plata asin bulawan.
3Hale sa duman, nagpadagos siyang maglakaw sagkod na makaabot sa pagultanan kan Betel asin Ai, sa lugar na tinugdokan niya kaidto kan saiyang tolda,
4asin pinatindogan niya nin altar. Duman nagsamba si Abram sa Kagurangnan.
5Si Lot, na nag-iba ki Abram, igwa man nin mga karnero, kanding asin baka. Igwa man siya nin pamilya asin mga oripon.
6Huli ta kadakul na kan mga hayop na pagsadiri ni Abram asin ni Lot, an daga dai na magkanigo para sa saindang duwa.
7Kaya nagkaigwa nin pag-iriwal an mga pastor ni Abram asin ni Lot. (Kaidto, an mga Cananeo asin Perezeo iyo an nag-eerok sa lugar na idto.)
8Dangan sinabihan ni Abram si Lot, “Magkadugo kitang duwa, kaya dai dapat na mag-iriwal an satong mga pastor.
9Mas marahay pang magsuhay kita; pilion mo an arin man na parte kan daga na magustohan mo; kun pumawala ka, mapatoo ako; kun pumatoo ka, mapawala ako.”
10Nangalagkalag si Lot asin nahiling niya na mayaman sa tubig an bilog na Kapantayan nin Jordan sagkod sa Zoar, arog kan tatamnan kan Kagurangnan o arog kan daga nin Egipto. (Ini an kamugtakan kan daga bago tunawon nin Kagurangnan an Sodoma asin an Gomorra.)
11Kaya pinili ni Lot an bilog na Kapantayan nin Jordan, asin naglakaw siya pasiring sa sirangan; sa siring na paagi nagsuhay sindang duwa.
12Nagpawalat si Abram sa Canaan mantang si Lot nag-erok sa mga syudad duman sa kapantayan na harani sa Sodoma.
13An nag-eerok sa Sodoma mga maraot na tawo asin mga parakasala sa Kagurangnan.
Nagpasiring sa Hebron si Abram
14Pakahale ni Lot, nagtaram an Kagurangnan ki Abram, “Mangalagkalag ka sa palibot mo,
15huli ta an gabos na daga na nahihiling mo itatao ko sa saimo asin sa mga kapagarakian mo sagkod lamang.
16Papadakulon ko siring sa alpog kan daga an saimong mga kapagarakian. Dai nin makakabilang sainda huli ta mayo nin makakabilang kan alpog kan daga.
17Lakaw asin hilinga an bilog na daga ta itatao ko gabos iyan saimo.”
18Kaya naghale duman si Abram asin nag-erok harani sa sagradong mga kahoy ni Mamre sa Hebron. Nagpatindog siya nin altar duman para sa Kagurangnan.
Genesis 14
Ilinigtas ni Abram si Lot
1Igwa nin apat na hade, si Amrafel kan Babilonia, si Ariok kan Ellasar, si Kedorlaomer kan Elam, asin si Tidal kan Goiim,
2na nakigera sa lima pang hade na si Bera kan Sodoma, Birsa kan Gomorra, Sinab kan Adma, Semeber kan Zeboiim asin sa hade kan Bela (o Zoar.)
3Pinagsararo kan limang hadeng ini an saindang mga hukbo duman sa Kapantayan nin Siddim na ngunyan iyo na an Gadan na Dagat.
4Sa laog nin doseng taon naglingkod sinda ki Kedorlaomer, alagad sa ikatreseng taon, nagrebelde sinda saiya.
5Sa ikakatorseng taon, ginera asin dinaog ni Kedorlaomer patin kan saiyang kaapil na mga hade an mga Refaim kan Asterot-karnaim, an mga Zuzim duman sa Ham, an mga Emim sa kapatagan nin Kiriataim,
6asin an mga Horeo sa kabubuldan kan Edom, na saindang rinalamag sagkod sa El-paran na harani na sa desyerto.
7Dangan nagbalik sinda asin nagduman sa Enmispat (o Kades) saka nasakop ninda an gabos na daga kan mga Amalekita asin dinaog ninda an mga Amoreo na nag-eerok sa Hazazon-tamar.
8Dangan an mga hade kan Sodoma, Gomorra, Adma, Zeboiim asin Bela nag-andam kan saindang hukbo asin duman sa Kapantayan nin Siddim nakigera sinda
9laban sa mga hade kan Elam, Goiim, Babilonia, asin Ellasar; limang hade laban sa apat.
10Sa Kapantayan nin Siddim kadakul an mga kalot na igwang aspalto, kaya kan magdulag sa ralaban an mga hade kan Sodoma asin Gomorra, nahulog sinda duman; alagad an tolong hade nakadulag sa kabubuldan.
11Kaya sinamsam kan apat na hade an gabos na yaon sa Sodoma asin Gomorra, sagkod an gabos na kakanon duman dangan naghale sinda.
12Binihag man ninda an sobrino ni Abram na si Lot, na nag-eerok sa Sodoma, asin sinamsam an gabos niyang rogaring.
13Alagad igwa nin sarong lalaki na nakadulag, asin an gabos na nangyari inosip niya ki Abram, an Hebreyo na nag-eerok harani sa sagradong mga kahoy ni Mamre na Amorita. Si Mamre asin an saiyang mga tugang na si Escol asin Aner, mga kaapil ni Abram.
14Kan madangog ni Abram na binihag si Lot, inapod niya an gabos niyang tawohan sa kampo, mga tres syentos dyes y otso gabos, asin linamag ninda an apat na hade sagkod sa Dan.
15Pag-abot ninda duman, binaranga ni Abram sa nagkapirang grupo an saiyang tawohan, asin pagkabanggi sinalakay ninda an kalaban na saindang dinaog. Linamag niya sinda sagkod sa Hobah, sa amihan kan Damasco
16dangan nabawi niya an gabos na sinamsam. Nabawi man niya si Lot na saiyang sobrino asin an mga rogaring kaini, kaiba an kababaehan saka an iba pang bilanggo.
Benendisyonan ni Melkizedek si Abram
17Kan magbalik si Abram hale sa panggana niya laban ki Kedorlaomer asin sa ibang mga hade, sinabat siya kan hade kan Sodoma duman sa Kapantayan nin Shave (na inaapod man Kapantayan kan Hade).
18Si Melkizedek, na hade kan Salem asin padi kan Kahorohalangkaweng Dios, nagdara nin tinapay asin arak ki Abram.
19Benendisyonan ni Melkizedek si Abram na an sabi, “Bendisyonan logod si Abram kan Kahorohalangkaweng Dios, na kaggibo kan langit asin daga!
20Pag-omawon logod an Kahorohalangkaweng Dios na nagtao saimo nin kapangganahan laban sa saimong mga kaiwal!” Dangan tinawan ni Abram si Melkizedek kan ikasampolong parte kan gabos na sinamsam.
21Nagsabi ki Abram an hade kan Sodoma, “Saimo na an sinamsaman, alagad balikan sako an mga tawohan ko.”
22Nagsimbag si Abram, “Sa atubang nin Kagurangnan, an Kahorohalangkaweng Dios, kaggibo kan langit asin daga, minasumpa ako
23na dai ako makua nin ano man na sadiri mo, minsan torsido o sintas kan sandalyas, tanganing dai mo masabing, ‘Ako an nagpayaman ki Abram!’
24Mayo akong kukuahon para sako. An aakoon ko sana iyo an ginamit kan sakong mga tawohan. Alagad tugotan mong kumua kan saindang kahirasan an mga kaapil kong si Aner, si Escol, asin si Mamre.”
Genesis 15
An Tipan nin Dios ki Abram
1Pakatapos kan mga pangyayaring ini, nagtaram an Kagurangnan ki Abram sa sarong bisyon, “Dai ka matakot, Abram. Ako an saimong kalasag; dakula nin marahay an saimong magigin premyo.”
2Alagad nagsimbag si Abram, “O Kagurangnan Dios, anong halaga kan itatao mo sakong premyo huli ta mayo akong aki, asin an sakong eredero iyo si Eliezer kan Damasco.
3Dai mo ako tinawan nin aki, asin sarong oripon na namundag sa sakong harong an sakong magigin eredero.”
4Nadangog niya giraray na nagtaram saiya an Kagurangnan, “Bako si Eliezer na saimong oripon an saimong magigin eredero kundi an sadiri mong aki.”
5Dangan dinara nin Kagurangnan si Abram sa luwas asin tinaraman, “Hilinga an kalangitan asin bilanga an mga bitoon kun kaya mo; siring kaiyan kadakul an magigin mga kapagarakian mo.”
6Nagtubod si Abram sa Kagurangnan, asin huli kaini, ibinilang nin Kagurangnan an pagtubod ni Abram bilang sarong katanosan.
7Dangan tinaraman nin Kagurangnan si Abram, “Ako an Kagurangnan na nagkua saimo sa Ur kan Babilonia tanganing itao saimo ining daga bilang sadiri.”
8Alagad naghapot si Abram, “O Kagurangnan Dios, paano ko maaaraman na mapapasako ini?”
9Nagsimbag an Kagurangnan, “Darahan mo ako nin sarong baka, sarong kanding asin sarong karnero na anas tolong taon an edad, saka sarong salampati asin sarong agbaan.”
10Dinara ni Abram sa Dios an mga hayop; pakatapos binaraak niya ini gabos, alagad dai niya binaak an mga gamgam. Tinaralay niya sa duwang linya an gabos, an kabaak na nasa sarong linya kahampang kan kabaak na nasa saro man na linya.
11Nag-arabot an mga bwitre tanganing kakanon an binaraak na mga hayop, alagad binugaw sinda ni Abram.
12Kan nagsosolnop na an aldaw, nangatorog nin marahay si Abram asin nagkaigwa siya nin makuring takot.
13Dangan nagtaram saiya an Kagurangnan, “An saimong mga kapagarakian magigin mga dayuhan sa bako nindang daga, magigin mga oripon duman asin pag-aapihon sa laog nin kwatro syentos na taon.
14Alagad papadusahan ko an nasyon na maoripon sainda, asin sa paghale ninda duman, dakulang kayamanan an madadara ninda.
15Alagad ika mabubuhay sa halawig na panahon, magagadan asin ilulubong na matoninong.
16Apat na henerasyon pa an maagi bago makabalik digdi an saimong kapagarakian huli ta dai ko papahaleon an mga Amoreo sagkod na dai pa nagsobra an saindang karatan kaya kaipuhan nang padusahan sinda.”
17Kan solnop na an aldaw asin madiklom na, sarong nag-aasong koron saka sarong naglalaad na karaba an biglang nagtunga dangan nag-agi sa pagultanan kan binaraak na mga hayop.
18Sa oras na idto nakipagtipan an Kagurangnan ki Abram asin nagtaram, “Nanunuga ako na itatao ko sa saimong mga kapagarakian an bilog na dagang ini, magpoon sa Egipto sagkod sa Salog nin Eufrates,
19kaiba an mga dagang sadiri kan mga Cineo, Cenezeo, Cadmoneo,
20Heteo, Perezeo, Refaim,
21Amoreo, Cananeo, Gergeseo asin mga Jebuseo.”
Genesis 16
Si Hagar asin si Ismael
1Dai nagkaaki si Abram ki Sarai na saiyang agom. Alagad igwa si Sarai nin sarong babaeng oripon na taga Egipto na an ngaran Hagar.
2Kaya sinabihan ni Sarai si Abram, “Dai itinugot nin Kagurangnan na mag-aki ako, alagad uya an sakong babaeng oripon; dorogan mo siya asin tibaad magkaigwa ako nin aki huli saiya.” Nag-oyon si Abram sa sinabi ni Sarai.
3Kaya itinao ni Sarai si Hagar ki Abram bilang kasaroan. (Sampolong taon nang nag-erok si Abram sa Canaan kan nangyari ini.)
4Dinorogan ni Abram si Hagar asin nagbados ini. Kan maaraman niyang bados siya, ipinaghambog niya ini asin pinag-olog-olog niya si Sarai.
5Huli kaini, sinabihan ni Sarai si Abram, “Sala mo kun tano ta pinag-oolog-olog ako ni Hagar. Itinao ko siya saimo, alagad poon kan maaraman niyang bados siya, pinag-olog-olog na niya ako. Hukoman logod nin Kagurangnan kun siisay sato an tama, ika o ako!”
6Nagsimbag si Abram, “Sakop mo an saimong oripon; giboha saiya an gusto mo.” Dangan pinasakitan ni Sarai an saiyang oripon kaya nagdulag ini.
7Sinabat si Hagar kan anghel nin Kagurangnan sa may burabod sa kalangtadan, sa dalan pasiring sa Sur.
8Hinapot siya kan anghel, “Hagar, oripon ni Sarai, saen ka hale asin saen ka maduman?” Nagsimbag siya, “Nagdudulag ako ki Sarai na sakong kagurangnan.”
9“Bumalik ka,” an sabi kan anghel, “asin paglingkodan mo siya.”
10Nagsabi pa an anghel, “Papadakulon ko nin marahay an saimong mga kapagarakian kaya mayo nin makakabilang sainda.
11Bados ka, asin mangangaki nin lalaki; aapodon mo siyang Ismael, huli ta dinangog nin Kagurangnan an saimong agrangay.
12Alagad mamumuhay siya siring sa sarong lalaw na asno; magigin kalaban niya an gabos asin an gabos magigin kalaban siya. Mag-eerok siyang harayo sa saiyang mga kadugo.”
13Nagsaboot si Hagar, “Totoo daw na nahiling ko an Dios asin nabuhay pa ako pakatapos?” Kaya an Kagurangnan na nagtaram saiya inapod niyang, “Sarong Dios na Naghihiling.”
14Kaya poon kaidto, an bubon duman sa pagultanan kan Kades asin Bered inapod, “Beer-lahai-roi.”
15Nangaki si Hagar nin sarong lalaki asin Ismael an inginaran saiya ni Abram na saiyang ama.
16Otsenta y seis na an edad ni Abram kan ipangaki ni Hagar si Ismael.
Genesis 17
Pagsirkomsisyon, an Tanda kan Tipan
1Kan nubenta y nuebe na an edad ni Abram, nagpahiling saiya an Kagurangnan asin nagtaram saiya, “Ako an Makakamhan na Dios; kuyogon mo ako asin danay mong gibohon an matanos.
2Makikipagtipan ako saimo asin tatawan taka nin dakul na kapagarakian.”
3Nagdapa si Abram sa daga dangan nagtaram saiya an Dios,
4“Uya, makikipagtipan ako saimo: nangangako ako na ika an gigikanan nin dakul na nasyon.
5Poon ngunyan, bako nang Abram an saimong ngaran kundi Abraham huli ta gigibohon takang ama nin dakul na nasyon.
6Tatawan taka nin dakul na kapagarakian asin gigibohon ko sindang mga nasyon patin magigin mga hade an iba sainda.
7“Ootobon ko an panuga ko saimo asin sa saimong mga kapagarakian sa mga maabot na henerasyon bilang sarong daing kataposan na tipan. Ako an magigin Dios mo asin kan saimong mga kapagarakian.
8Itatao ko saimo asin sa saimong mga kapagarakian an dagang ini, saen saro kang dayuhan ngunyan. An bilog na Canaan masasadirihan kan saimong mga kapagarakian sagkod pa man, asin ako an magigin Dios ninda.”
9Nagtaram pa an Dios ki Abraham, “Kaipuhan otobon mo man an pakipagtipan mo sa sako, ika asin an saimong mga kapagarakian sa maabot na henerasyon.
10Ini an sakong tipan na ootobon mo asin kan saimong mga kapagarakian: kaipuhan na serkomsisyonon an gabos na lalaki sa saindo.
11-12Magpoon ngunyan, kaipuhan serkomsisyonon mo an lambang aking lalaki pag-edad kaini nin walong aldaw, sagkod an mga oripon na namundag sa saindong mga harong asin an mga oripon na binakal nindo sa mga dayuhan. Ini an magigin tanda kan satong tipan.
13Kaipuhan serkomsisyonon an lambang saro; an tanda na ini sa saindong hawak iyo an magpapatotoo kan satong daing kataposan na tipan.
14An siisay man na lalaki na bakong serkomsisyonado dai ibibilang na kaayon sa sakong banwaan, huli ta dai niya inotob an pakipagtipan sako.”
15Nagtaram an Dios ki Abraham, “Dai mo na pag-apodon Sarai an saimong agom; poon ngunyan, Sara an magigin ngaran niya.
16Bebendisyonan ko siya asin tatawan taka nin aking lalaki huli saiya. Bebendisyonan ko siya asin magigin ina siya nin mga nasyon patin magigin hade an ibang magikan saiya.”
17Nagdapa si Abraham sa daga, alagad napangisi siya kan saiyang isaboot, “Pwede pa daw magkaaki an sarong arog sakong sanggatos na an edad? Pwede pa daw mag-aki si Sara sa edad na nubenta?”
18Kaya hinapot niya an Dios, “Tano ta bakong si Ismael na sana an sakong magin eredero?”
19Alagad nagsimbag an Dios, “Dai. Mangangaki nin lalaki si Sara na saimong agom asin ngangaranan mo siyang Isaac. Makikipagtipan ako saiya asin sa saiyang mga kapagarakian sagkod pa man. An tipan na iyan sarong daing kataposan na tipan.
20Nadangog ko an saimong pakimaherak manongod ki Ismael, kaya bebendisyonan ko siya asin tatawan nin dakul na aki asin kapagarakian. Magigin ama siya nin doseng prinsipe, asin gigibohon kong sarong dakulang nasyon an saiyang mga kapagarakian.
21Alagad ootobon ko an sakong tipan sa saimong aking si Isaac, na mamumundag ki Sara sa masunod na taon, sa arog kaining panahon.”
22Pakataram kaini, binayaan nin Dios si Abraham.
23Kan aldaw na idto, kinuyog ni Abraham an Dios; sinerkomsisyon niya an aki niyang si Ismael asin an gabos na lalaki sa laog kan saiyang harong sagkod an mga lalaking oripon na namundag sa saiyang harong saka an mga oripon na binakal niya.
24Sinerkomsisyon si Abraham sa edad na nubenta y nwebeng taon,
25asin si Ismael na saiyang aki sa edad na treseng taon.
26Sinerkomsisyon sinda sa parehong aldaw,
27kaiba kan gabos na lalaking oripon ni Abraham.
Genesis 18
Ipinanuga ki Abraham an Sarong Aking Lalaki
1Duman sa may sagradong mga kahoy ni Mamre, nagpahiling an Kagurangnan ki Abraham. Sa kainitan kan aldaw, mantang nagtutukaw siya sa may pintoan kan saiyang tolda,
2nagtingkalag siya asin nahiling niya an tolong lalaki na nagtitindog duman. Sinabat niya tolos sinda, nagdapa sa daga
3dangan nagsabi, “Mga kagurangnan ko, kun nawilihan nindo ako, maghapit ngona kamo sa sakong harong; andam ako sa paglingkod saindo.
4Tugote akong magkua nin tubig tanganing makahanaw kamo kan saindong bitis; pwede kamong magpahingalo sa limpoy kan kahoy na ini.
5Dadarahan ko kamo nin dikit na kakanon tanganing magbalik an saindong kosog. Pakatapos kaiyan pwede na kamong magpadagos sa saindong paglakaw. Inonra nindo ako sa paghapit sa sakong harong, kaya tugoteng paglingkodan ko kamo.” "Ika an bahala,” an simbag ninda.
6Dali-daling naglaog si Abraham sa tolda asin sinabihan si Sara, “Dali, kuaha an pinakamarahay mong arina asin gumibo ka nin dakul na tinapay.”
7Dangan nagdalagan siya pasiring sa mga baka asin nagpili nin sarong matabang ogbon na baka dangan itinao niya ini sa saiyang oripon na naghidali sa pagluto kaini.
8Nagkua man si Abraham nin keso asin gatas dangan an mga ini asin an linutong karne ipinuwesto niya sa mga lalaki na nasa sirong kan kahoy. Nagkakan sinda mantang nakatindog sa harani si Abraham.
9Dangan hinapot siya ninda, “Haen an agom mong si Sara?” "Nasa laog kan tolda,” an simbag ni Abraham.
10Nagtaram an Kagurangnan, “Pakalihis nin siyam na bulan, mabalik ako asin magkakaigwa na nin aking lalaki an saimong agom na si Sara.” Nadangog ini ni Sara na naghihimate sa may pintoan kan tolda, sa likodan kan nagtaram.
11Gurang na nin marahay si Abraham asin si Sara mala ta ini dai na inaabotan nin regla.
12Kaya napangisi si Sara asin nagsabi sa iya man sana, “Ngunyan na pareho na kaming gurang nin marahay kan sakong agom makakakua pa daw ako nin kaogmahan sa pakipagdorog saiya?”
13Hinapot nin Kagurangnan si Abraham, “Tano ta nagngisi si Sara asin nagsabing, ‘Pwede pa daw akong magkaaki sa edad kong ini?’
14May imposible daw sa Kagurangnan? Siring sa itinaram ko, pakalihis nin siyam na bulan ngunyan, mabalik ako asin si Sara mangangaki nin lalaki.”
15Huli ta natakot si Sara, nagnegar siya asin nagsabi, “Dai man ako nagngisi.” "Iyo baga, nagngisi ka,” an simbag nin Kagurangnan.
Nakimaherak si Abraham para sa Sodoma
16Naghale an mga lalaki asin nagduman sa sarong lugar na pwede nindang madungawan an Sodoma. Dinespedir sinda ni Abraham.
17Nagsaboot an Kagurangnan, “Dai ko dapat pagtagoon ki Abraham an gigibohon ko,
18huli ta aram kong magigin dakula saka makosog siyang nasyon, asin sa paagi niya, bebendisyonan ko an gabos na nasyon sa daga.
19Pinili ko siya tanganing pagbotan niya an saiyang mga kapagarakian na magsunod sako asin maggibo kan tama saka matanos. Kun gibohon ninda ini, ootobon ko an gabos na ipinanuga ko saiya.”
20Dangan tinaraman nin Kagurangnan si Abraham, “Dakul nang marahay an sumbong laban sa Sodoma saka Gomorra asin grabe na an kasalan ninda.
21Kaipuhan magduman ako tanganing maaraman ko kun totoo o bako an mga sumbong na nadangog ko.”
22Dangan naghale an mga lalaki asin naglakaw pasiring sa Sodoma, alagad nawalat an Kagurangnan sa kaibahan ni Abraham.
23Nagrani si Abraham sa Kagurangnan asin naghapot, “Ipapadagos mo mananggad an pagtunaw sa mga matanos kaiba kan mga maraot?
24Halimbawa igwa nin sinkwentang matanos sa laog kan syudad, tutunawon mo pa daw iyan? Dai mo daw papatawadon an syudad tanganing ikaligtas an singkwenta?
25Aram kong dai mo gagadanon an matanos kaiba kan maraot. Dai mo gigibohon iyan! Kun gibohon mo iyan, madadamay an mga matanos sa pagpadusa kan mga maraot. Imposibleng gibohon mo iyan! Matanos an Hukom kan bilog na kinaban!”
26“Kun makakua ako nin singkwentang matanos na tawo sa Sodoma, papatawadon ko an syudad huli sa sainda,” an simbag nin Kagurangnan.
27Nagpadagos si Abraham, “Patawada ako, Kagurangnan, ta nangahas akong makiolay saimo, ako na saro sanang tawo asin mayo nin deretso na magsabi nin ano man.
28Halimbawa kwarenta y singko sanang matanos an idtoon, tutunawon mo pa daw an bilog na syudad huli ta kulang nin lima?” Nagsimbag an Kagurangnan, “Dai ko tutunawon an syudad minsan kwarenta y singko sana an matanos na tawo duman.”
29Nagpadagos pa si Abraham, “Kun igwa sanang kwarenta?” "Huli sa kwarenta, dai ko tutunawon an syudad,” an simbag nin Kagurangnan.
30“Dai ka man logod maanggot sako, Kagurangnan, huli ta mahapot pa ako. Halimbawa treynta sana an idtoon?” an hapot ni Abraham. "Dai ko tutunawon iyan kun makakua ako nin treynta,” an simbag nin Kagurangnan.
31Nagsabi si Abraham, “Patawada ako kun ako nangahas na magparapakiolay saimo, Kagurangnan, alagad paano kun beynte sana an makua?” Nagsimbag an Kagurangnan, “Dai ko raraoton an syudad kun makakua ako nin beynte.”
32Giraray nagpadagos si Abraham, “Dai ka logod maanggot sako, Kagurangnan, huli ta ini na sana an sasabihon ko. Halimbawa sampolo sana nanggad an makua?” Nagsimbag an Kagurangnan, “Dai ko raraoton an syudad kun may makua akong sampolo.”
33Naghale na an Kagurangnan pakatapos niyang magtaram ki Abraham; nagpuli man si Abraham sa saiyang harong.
Genesis 19
An Pagkamakasalan kan Sodoma
1Kan mag-abot sa Sodoma an duwang anghel kan bangging idto, si Lot nagtutukaw sa may trangkahan kan syudad. Kan mahiling niya sinda, nagtindog siya asin sinabat sinda. Nagduko siya sa atubang ninda
2dangan nagsabi, “Mga kagurangnan ko, nakikimaherak akong mag-ontok ngona kamo sa harong ko; hanawan nindo an saindong bitis asin magpahingalo kamo. Dangan, pwede kamong magmatang amay asin magpadagos sa paglakaw.” Nagsimbag sinda, “Dai na; sa tinampo na sana kami mapaaga.”
3Alagad pinirit sinda ni Lot kaya uminiba na sana sinda saiya asin nagdagos sa saiyang harong. Pinagbotan ni Lot an saiyang oripon na magluto nin tinapay asin mag-andam nin pagkakan para sa mga bisita. Kan andam na, nagkarakan sinda.
4Kan makatorog na sinda, pinalibotan an harong ni Lot kan kalalakihan nin Sodoma. Idtoon duman an gabos na lalaki, aki asin gurang.
5Inapod ninda si Lot asin hinapot, “Haen an mga lalaking nakikitorog diyan saimo? Paluwasa sinda tanganing samong madorogan.”
6Linuwas sinda ni Lot dangan sinerahan an pinto.
7Sinabihan niya sinda, “Mga tugang, nakikimaherak ako, dai nindo paggibohon an siring na karatan.
8Igwa ako nin duwang aking babae na anas pa birhen; iluluwas ko sinda sa saindo asin gibohon nindo sa sainda an gusto nindong mangyari, alagad dai nindo paggibohan nin ano man an mga lalaking ini. Mga bisita ko sinda asin kaipuhan na ingatan ko.”
9Alagad nagsabi sinda, “Hale diyan! Dayuhan ka sana digdi asin mayo kang deretsong magsabi samo kaiyan. Hale diyan ta tibaad mas maraot pa an
mangyari saimo ki sa mga bisita mo.” Itinuklang ninda si Lot tanganing gabaon an pinto.
10Alagad binutong si Lot palaog kan saiyang mga bisita dangan sinerahan an pinto.
11Pakatapos, binuta kan duwang anghel an gabos na lalaki duman sa luwas kaya dai ninda nahiling an pinto.
Binayaan ni Lot an Sodoma
12Dangan sinabihan si Lot kan duwa niyang bisita, “Kun igwa ka pang pag-iriba digdi—mga aki, mga manugang o iba pang kadugo na nag-eerok sa syudad—pahaleon mo sinda digdi,
13huli ta tutunawon mi an lugar na ini. Nadangog nin Kagurangnan an gabos na sumbong laban sa mga nag-eerok sa Sodoma asin sinugo niya kami tanganing tunawon ini.”
14Kaya dinuman ni Lot an mga lalaking gustong mag-agom kan duwa niyang daraga asin sinabihan, “Maghale tolos kamo digdi; tutunawon nin Kagurangnan an syudad na ini.” Alagad an mga ini naghona na nagkakalwag sana si Lot.
15Kan nagbabanaag na an aldaw, pinahidali kan mga anghel si Lot. “Dalian mo!” an sabi ninda. “Ipag-iba mo an saimong agom asin an duwa mong aking daraga dangan humale na kamo tanganing dai kamo magkagaradan kun tunawon na an syudad.”
16Nagduwa-duwa si Lot, alagad naherak saiya an Kagurangnan, kaya kinapotan kan duwang anghel an saiyang kamot asin an kamot kan saiyang agom saka kan saiyang mga aki dangan ilinuwas sinda sa syudad.
17Pakatapos, nagsabi an sarong anghel, “Dulag na kamo! Ligtasan an saindong buhay! Dai kamo magsalingoy asin dai kamo mag-ontok sa kapantayan. Magduman kamo sa kabubuldan tanganing dai kamo magadan.”
18Alagad nagsimbag si Lot, “Kagurangnan ko, hare man kami pagpagiboha kaiyan;
19nawilihan mo ako asin naherakan, kaya ilinigtas mo an sakong buhay; alagad harayong marahay an kabubuldan, tibaad dai pa ako nakakaabot duman abotan na ako kan kapahamakan asin magadan ako.
20Nahihiling mo an sadit na banwaan na idto? Mas harani idto; tugote akong magduman. Sadit sana an lugar asin magigin ligtas ako duman.”
21Nagsimbag an anghel, “Sige, tinutugotan taka. Dai ko raraoton an banwa na sinabi mo.
22Alagad maghidali ka, huli ta dai akong magiginibo sagkod na dai ka pa nakakaabot duman.” Kaya an lugar nginaranan Zoar huli ta inapod ini ni Lot na sadit.
An Pagtunaw kan Sodoma asin kan Gomorra
23Nagsisirang na an aldaw kan makaabot si Lot sa Zoar.
24Dangan, an Sodoma asin an Gomorra pinauranan nin Kagurangnan nin nagkakalayong asupre.
25Natunaw an duwang syudad asin an bilog na kapantayan, kaiba an gabos na tawo asin an mga tinanom na nabubuhay duman.
26Alagad nagsalingoy an agom ni Lot kaya nagin sarong hariging asin siya.
27Amay pa kan sunod na aldaw, naghidali si Abraham sa lugar na tinindogan niya sa atubang nin Kagurangnan.
28Nagdungaw siya sa Sodoma saka sa Gomorra patin sa bilog na kapantayan asin nahiling niya an aso na nag-iitaas hale sa daga, siring sa aso na gikan sa sarong dakulang horno.
29Alagad kan tunawon nin Dios an mga syudad sa kapantayan na pinag-erokan ni Lot, nagiromdoman nin Dios si Abraham, asin itinugot niyang makaligtas si Lot.
An Ginikanan kan mga Moabita asin mga Ammonita
30Natakot si Lot na mag-erok sa Zoar, kaya ipinag-iba niya an duwa niyang aking daraga asin nagtukad sinda sa kabubuldan dangan nag-erok sa sarong lungib.
31Nagsabi sa saiyang tugang an matuang aki ni Lot, “Gurang na an satong ama asin mayong lalaki sa dagang ini na pwedeng mag-agom sato tanganing magkaaki kita.
32Marahay pang buraton ta an satong ama tanganing madorogan ta siya asin magkaaki kita huli saiya.”
33Kaya kan bangging idto, pinainom siya ninda nin arak dangan dinorogan kan matua niyang aki. Alagad dai ini naaraman ni Lot huli ta burat siya nin marahay.
34Sunod na aldaw, nagsabi sa saiyang tugang an matuang aki ni Lot, “Dinorogan ko siya kasubanggi; buraton ta siya giraray ngunyan na banggi asin ika man an magdorog saiya tanganing pareho kitang magkaigwa nin aki sa satong ama.”
35Kaya kan bangging idto, binurat giraray ninda an saindang ama asin an ngohod na man an nagdorog saiya. Siring kan enot na banggi, dai nakaaram si Lot kan nangyari.
36Kaya nagbados an duwang daragang aki ni Lot huli sa saindang ama.
37An matua nag-aki nin lalaki na saiyang nginaranan Moab; ini an ginikanan kan mga tawo na ngunyan inaapod Moabita.
38An ngohod nag-aki man nin lalaki na saiyang nginaranan Ben-ammi; ini an ginikanan kan mga tawo na ngunyan inaapod Ammonita.
Genesis 20
Si Abraham asin si Abimelek
1Hale sa Mamre, nagpasiring sa habagat na parte kan Canaan si Abraham asin nag-erok sa pagultanan kan Kades asin Sur. Kan nag-eerok na siya sa Gerar,
2ipinamidbid niya bilang tugang an saiyang agom na si Sara. Kaya ipinakua si Sara ni Abimelek na hade nin Gerar.
3Sarong banggi, nagpahiling an Dios ki Abimelek sa pangatorogan asin nagtaram, “Magagadan ka huli ta kinua mo an babaeng ini na may agom.”
4Alagad dai pa nararanihan ni Abimelek si Sara kaya nagsabi siya, “Kagurangnan, mayo akong kasalan! Gagadanon mo daw ako asin an sakong banwaan?
5Si Abraham mismo an nagsabing tugang niya si Sara, asin iyo man an sabi kan babaeng ini. Malinig an sakong konsyensya asin mayo akong naginibong maraot.”
6Nagsimbag an Dios sa pangatorogan, “Aram kong malinig an saimong konsyensya kaya dai ko itinugot na magkasala ka sako asin madotdot mo siya.
7Kaya ngunyan ibalik mo siya sa saiyang agom na si Abraham. Saro siyang propeta asin ipapamibi ka niya tanganing dai ka magadan. Alagad kun dai mo ibalik si Sara, magagadan ka asin an gabos mong nasasakopan.”
8Amay pa kan sunod na aldaw inapod ni Abimelek an gabos niyang opisyal dangan inosipan kan nangyari. Natakot sinda
9kaya inapod ni Abimelek si Abraham asin sinabihan, “Ano ining ginibo mo samo? Ano an nagin kasalan ko saimo ta dinara mo sako asin sa bilog kong nasasakopan an kapahamakan na ini? Ginibo mo sa sako an mga bagay na dai dapat gibohon.
10Tadaw ta ginibo mo idto?”
11Nagsimbag si Abraham, “An paghona ko mayo nin siisay man digdi na may pagkatakot sa Dios, asin gagadanon ninda ako tanganing makua an sakong agom.
12Totoo na tugang ko si Sara. Aki siya kan sakong ama, alagad bako kan sakong ina, asin inagom ko siya.
13Kaya kan pahaleon ako nin Dios sa harong kan sakong ama, sinabihan ko siyang, ‘Saen man kita makaabot ikakapahiling mo an saimong pagkamaimbod sako sa pagsabi sa kiisay man na tugang mo ako.”’
14Ibinalik ni Abimelek si Sara ki Abraham dangan tinawan pa niya ini nin mga karnero, mga baka, asin mga oripon.
15Sinabihan ni Abimelek si Abraham, “Uya an bilog kong daga; mag-erok ka kun saen mo gusto.”
16Sinabihan man niya si Sara, “Tinawan ko an tugang mo nin sangribong pedasong plata bilang patotoo sa gabos mong kairiba na ika inosente; maaaraman ninda na mayo kang kasalan.”
17Dangan namibi sa Dios si Abraham asin binulong nin Dios si Abimelek. Binulong man nin Dios an agom kan hade asin an mga oripon na babae tanganing magkaaki sinda,
18huli ta pinadusahan nin Kagurangnan na dai mangaki an mga babae sa palasyo ni Abimelek huli kan nangyari ki Sara na agom ni Abraham.
Genesis 21
An Pagkamundag ni Isaac
1Benendisyonan nin Kagurangnan si Sara siring sa pangako niya,
2asin nagbados si Sara dangan nangaki nin sarong lalaki ki Abraham kan gurang na ini. Namundag an aki sa itinalaan na panahon nin Dios.
3Isaac an inginaran saiya ni Abraham,
4asin kan walong aldaw na an aki, sinerkomsisyon siya ni Abraham sosog sa pagboot nin Dios.
5Sanggatos na an edad ni Abraham kan mamundag si Isaac.
6Nagsabi si Sara, “An Dios nagdara sako nin ngingisihan saka kaogmahan; asin an siisay man na makadangog kaini mangisi kaiba ko.”
7Nagsabi pa siya, “Siisay an makapagsabi ki Abraham na si Sara magpapadodo nin mga aki? Alagad uya, nagkaaki ako nin lalaki sa saiyang pagkagurang.”
8Nagtalubo si Isaac, asin sa aldaw na binutas siya, nagtao si Abraham nin dakulang bangkete.
Pinalayas si Hagar asin si Ismael
9Sarong aldaw, si Ismael na aki ni Hagar ki Abraham, nakikikawat ki Isaac na aki ni Sara.
10Nahiling sinda ni Sara kaya sinabihan niya si Abraham, “Palayasa an babaeng oripon na ini asin an saiyang aki. Habo kong mahirasan an aki kan babaeng ini kan kayamanan mo na dapat manahon kan aki ko.”
11Napurisaw nin marahay si Abraham huli ta aki man niya si Ismael.
12Alagad tinaraman nin Dios si Abraham, “Dai ka maghadit sa aki asin sa oripon mong si Hagar. Gibohon mo sana an ano man na sabihon saimo ni Sara, huli ta ki Isaac ka magkakaigwa kan ipinangako kong mga kapagarakian.
13Gigibohon ko man na sarong nasyon an aki kan babaeng oripon huli ta aki mo siya.”
14Kaya amay pa kan sunod na aldaw, tinawan si Hagar ni Abraham nin pagkakan asin nin sarong laogan na anit na pano nin tubig. Dangan ibinugtak ni Abraham an aki sa likod kan ina asin pinahale na ini. Naghale si Hagar asin nagparalakaw sa kalangtadan nin Beer-sheba.
15Kan maubos an tubig, binayaan kan ina an saiyang aki sa lindong nin sarong marambong na tinanom
16dangan tuminukaw sa sarong lugar na may sanggatos metros an rayo. Nagsaboot siya, “Dai ko kayang hilingon an pagkagadan kan sakong aki.” Mantang nagtutukaw siya duman, nagpoon siyang maghibi.
17Nadangog nin Dios na naghihibi an aki, asin hale sa kalangitan tinaraman si Hagar kan anghel nin Dios, “Ano an problema mo, Hagar? Dai ka matakot; huli ta nadangog nin Dios an tingog kan saimong aki.
18Tumindog ka, lakaw, asin buhaton mo siya dangan lingaon mo. Gigibohon kong sarong dakulang nasyon an saiyang mga kapagarakian.”
19Dangan binukasan nin Dios an mga mata ni Hagar asin nahiling niya an sarong bubon; kaya nagduman siya asin pinano nin tubig an laogan na anit asin pinainom an saiyang aki.
20Dai pinabayaan nin Dios an aki asin nagdakula ini. Nag-erok siya sa kalangtadan nin Paran asin nagin sarong ekspertong paraayam.
21Ikinua siya kan saiyang ina nin sarong babaeng taga Egipto na magin saiyang agom.
An Kontrata ni Abraham asin ni Abimelek
22Kaidtong panahon, si Abimelek asin an pamayo kan saiyang hukbo na si Ficol nagsabi ki Abraham, “Kaiba mo an Dios sa gabos mong gibo.
23Kaya ngunyan magsumpa ka sa atubang nin Dios na dai mo ako lolokohon, ni an sakong mga aki o an sakong mga kapagarakian. Nagin marahay ako saimo kaya mangako kang siring man an ibabalos mo sako asin sa dagang ini na saimong pinag-eerokan.”
24Nagsimbag si Abraham, “Minasumpa ako.”
25Dangan nagreklamo si Abraham ki Abimelek manongod sa sarong bubon na sinadiri kan mga oripon ni Abimelek.
26Nagsimbag si Abimelek, “Dai ko aram kun siisay an naggibo kaini; dai mo man ini sinabi sako asin ngunyan ko pa sana ini naaraman.”
27Kaya tinawan ni Abraham si Abimelek nin mga karnero asin mga baka, dangan naggibo sinda nin kontrata.
28Isinuhay ni Abraham sa kadaklan an pitong babaeng kordero
29kaya naghapot si Abimelek, “Tano ta isinuhay mo an pitong kordero?”
30Nagsimbag si Abraham, “Akoa an pitong korderong ini bilang patotoo na ako an nagkalot kaining bubon.”
31Kaya an lugar inapod na Beer-sheba, huli ta duman ninda ginibo an kontrata.
32Pakatapos na gibohon ninda an kontrata sa Beer-sheba, nagpuli si Abimelek asin si Ficol sa daga kan mga Filistio.
33Nagtanom si Abraham nin kahoy na sampalok sa Beer-sheba asin nag-omaw sa Kagurangnan, an Daing Kataposan na Dios.
34Nag-erok si Abraham sa daga kan mga Filistio sa haloy na panahon.
Genesis 22
Pinagbotan nin Dios si Abraham na Idolot si Isaac
1Pakatapos kaini, binalo nin Dios si Abraham. Inapod niya ini, “Abraham!” “Uya ako,” an simbag kaini.
2Nagtaram an Dios, “Ipag-iba mo an saimong aki, an bugtong mong aking si Isaac na namomotan mo nin marahay, asin magduman ka sa daga nin Moria. Idolot mo siya sako bilang tinutong na atang duman sa bulod na itutukdo ko saimo.”
3Amay pa kan sunod na aldaw, nagputol na si Abraham nin kahoy para sa tinutong na atang, siniyahan an saiyang asno dangan nagduman sa lugar na sinabi saiya nin Dios, kaiba si Isaac asin duwang sorogoon.
4Sa ikatolong aldaw, harayo pa, nahiling na ni Abraham an lugar.
5Sinabihan ni Abraham an saiyang mga sorogoon, “Digdi sana kamo kaiba kan asno. Maduman kami ni Isaac sa lugar na idto tanganing magsamba; babalikan mi na sana kamo.”
6Ipinadara ni Abraham ki Isaac an kahoy para sa tinutong na atang dangan siya an nagdara kan kutsilyo asin kan baga. Mantang naglalakaw sinda,
7nagsabi si Isaac, “Ama ko!” Nagsimbag si Abraham, “Ano saimo, aki ko?” Naghapot si Isaac, “Igwa ka na nin baga asin kahoy, alagad haen an kordero na iaatang?”
8Nagsimbag si Abraham, “An Dios an magtatao.” Dangan nagpadagos sinda sa paglakaw.
9Pag-abot ninda sa lugar na itinaram nin Dios, naggibo si Abraham nin sarong altar dangan pinakarahay an mga kahoy sa ibabaw kaini. Pakatapos, ginapos niya si Isaac asin ibinugtak sa altar, sa ibabaw kan mga kahoy.
10Dangan kinua niya an kutsilyo tanganing gadanon si Isaac.
11Alagad, hale sa langit, inapod siya kan anghel nin Kagurangnan, “Abraham, Abraham!” "Uya ako,” an simbag niya.
12“Dai mo pagkulogan an aki o paggibohan nin ano man,” an sabi kan anghel. “Ngunyan, aram ko nang igwa kang pagkatakot sa Dios, huli ta dai mo isinayuma an saimong bugtong na aki kan hagadon ko siya saimo.”
13Dangan nangalagkalag si Abraham asin nahiling niya an sarong lalaking karnero na an mga sungay napasabit sa sarong marambong na tinanom. Kinua niya idto asin iyo an inatang embes na an saiyang aki.
14Kaya an lugar na idto nginaranan ni Abraham “An KagurangnanNagtatao.” Sagkod ngunyan an mga tawo nagsasabi, “Sa bulod nin Kagurangnan, siya nagtatao.”
15Hale sa langit, nag-apod ki Abraham sa ikaduwang beses an anghel nin Kagurangnan,
16asin nagsabi, “Minasumpa ako, sa ngaran ko,” olay nin Kagurangnan, “na bebendisyonan taka huli ta dai mo isinayuma an saimong aking lalaki, an bugtong mong aki, kan hagadon ko siya saimo.
17Minasumpa ako na tatawan taka nin mga kapagarakian na siring kadakul kan mga bitoon sa langit asin kan baybay sa tampi kan dagat. Dadaogon kan saimong mga kapagarakian an saindang mga kaiwal,
18asin sa paagi kan saimong mga kapagarakian, bebendisyonan ko man an gabos na nasyon, huli ta sinunod mo an pagboot ko.”
19Binalikan ni Abraham an saiyang mga sorogoon asin iriba sindang nagpuli sa Beer-sheba saen nag-erok si Abraham.
An mga Kapagarakian ni Nahor
20Dai nahaloy, naisihan ni Abraham na an saiyang tugang na si Nahor nagkaigwa nin walong aki ki Milca:
21si Uz iyo an matua, si Buz an tugang na lalaki kaini, si Kemuel na ama ni Aram,
22si Kesed, Hazo, Pildas, Jidlaf, asin Betuel.
23Si Betuel iyo an ama ni Rebecca. An walong lalaking ini iyo an nagin mga aki ni Milca ki Nahor na tugang ni Abraham.
24Si Reuma na kasaroan ni Nahor, nag-aki nin apat: si Teba, Gaham, Tahas, asin Maaca.
Genesis 23
Nagadan si Sara asin Nagbakal nin Lulubngan si Abraham
1Nabuhay si Sara sa laog nin syento beynte y syeteng taon.
2Nagadan siya sa Kiriat-arba na inaapod man Hebron sa daga nin Canaan. Ipinagmondo asin tinangisan ni Abraham an saiyang pagkagadan.
3Binayaan niya an saiyang gadan na agom asin nagduman siya sa mga Heteo. Nagsabi siya sainda,
4“Dayuhan ako digdi na nakikihimanwa sa saindo; pabakalan nindo ako nin daga tanganing ikalubong ko an sakong agom.”
5Nagsimbag sinda,
6“Dangoga kami, kagurangnan. Minimidbid mi ika bilang sarong dakulang lider kaya ilubong mo an saimong agom sa pinakamarahay ming lulubngan. Mayo nin siisay man sa samo na masayuma saimo kan saiyang lulubngan o maolang saimo sa paglubong kan saimong gadan.”
7Nagduko si Abraham sa atubang kan mga Heteo
8dangan nagsabi, “Kun tugot kamong digdi ko ilubong an sakong agom, kaolayon nindo si Efron na aking lalaki ni Zohar
9tanganing ipabakal niya sako an lungib nin Macpela na sadiri niya; nasa poro ini kan saiyang oma. Kaolayon nindo siya na sa atubang nindo, babakalon ko idto saiya sa presyong gusto niya tanganing masadirihan ko bilang lulubngan.”
10Kan oras na iyan, kaibahan si Efron kan mga Heteo na nagtutukaw sa may trangkahan kan syudad. Sinimbag niya si Abraham sa pandangog kan gabos,
11“Dangoga ako, kagurangnan; sa atubang kan sakong mga kahimanwa, itatao ko saimo an bilog na oma asin an lungib na yaon duman tanganing ikalubong mo an saimong agom.”
12Alagad nagduko si Abraham sa atubang kan mga Heteo
13asin nagsabi ki Efron sa pandangog kan gabos, “Dangoga ngona ako; babakalon ko an bilog na oma. Akoa an kabayadan tanganing ikalubong ko duman an sakong agom.”
14Nagsimbag si Efron,
15“Kagurangnan, para sa satong duwa, ano na an daga na nagkakahalaga nin kwatro syentos na pedasong plata? Ilubong mo na duman an saimong agom.”
16Nag-oyon si Abraham kaya tinimbang niya an halagang sinambit ni Efron sa atubang kan mga tawo—kwatro syentos na pedasong plata, sosog sa kinaugalean na timbang na ginagamit kan mga negosyante.
17Kaya nasadirihan ni Abraham an rogaring ni Efron duman sa Macpela, sa sirangan nin Mamre. Nabakal niya an daga kaiba an oma, an lungib asin an gabos na kahoy na nasa laog kan daga.
18Minidbid kan gabos na Heteo na nagtiripon duman na an daga sadiri na ni Abraham.
19Dangan ilinubong ni Abraham an saiyang agom na si Sara sa lungib nin Macpela harani sa Mamre, na inaapod man Hebron, sa daga nin Canaan.
20Kaya an oma na dating pagsadiri kan mga Heteo asin an lungib duman nagin pagsadiri ni Abraham asin ginibo niya ining lulubngan.
Genesis 24
Agom Para Ki Isaac
1Gurang nang marahay si Abraham asin benendisyonan siya nin Kagurangnan sa gabos na bagay.
2Sinabihan niya an pinakagurang niyang oripon na namamahala kan gabos niyang rogaring, “Ibugtak mo an saimong kamot sa pagultanan kan sakong mga hita asin magsumpa ka.
3Isumpa mo sa ngaran nin Kagurangnan, an Dios kan langit asin daga, na an sakong aki dai mo ikukua nin agom na gikan sa Canaan na pinakikihimanwahan ko.
4Magbalik ka sa dagang namundagan ko asin an aki kong si Isaac ikua mo nin sarong agom hale sa sakong mga kadugo duman.”
5Naghapot an sorogoon, “Paano kun habong mag-iba sako an babaeng mapili ko? Tama daw na ipag-iba ko si Isaac duman sa dagang hinalean mo?”
6Nagsimbag si Abraham, “Dai mo nanggad ipag-iba duman an aki ko!
7An Kagurangnan, an Dios nin langit, na nagdara sako digdi hale sa harong nin sakong ama asin sa dagang namundagan ko, nanuga sako na itatao niya an dagang ini sa sakong mga kapagarakian. Papaenoton niya saimo an saiyang anghel tanganing ikakua mo duman nin agom an aki ko.
8Kun habong mag-iba saimo an babae, makakatalingkas ka na sa sumpang ini; alagad dai mo nanggad ipag-iba duman an aki ko.”
9Kaya ibinugtak kan sorogoon sa pagultanan kan mga hita ni Abraham an saiyang kamot dangan nagsumpa na gigibohon an hinahagad saiya ni Abraham.
10Nagkua an sorogoon nin sampolong kamelyo kan saiyang kagurangnan asin kinargahan nin manlaen-laen na mamahalon na regalo dangan naglakaw na siya pasiring sa Mesopotamia, sa syudad na pinag-eerokan ni Nahor.
11Pag-abot niya, pinaluhod niya an mga kamelyo sa may bubon sa luwas kan syudad. Nagsosolnop na an aldaw asin iyo idto an oras na an kababaehan nagduduman tanganing magharok nin tubig.
12Namibi an sorogoon, “O Kagurangnan, Dios kan sakong kagurangnan na si Abraham, tawe ako nin marahay na palad asin pahilingan an saimong danay na pagkamoot sa kagurangnan kong si Abraham.
13Uya ako ngunyan sa may bubon na pinaghaharokan nin tubig kan mga daraga kan syudad na ini.
14Masabi ako sa saro sa sainda, ‘Painoma man ako sa saimong dulay!’ Kun magsabi siyang, ‘Inom na asin papainomon ko man an saimong mga kamelyo,’ siya na man logod an napili mo para sa sorogoon mong si Isaac. Sa paaging ini, maaaraman kong ipinahiling mo sa sakong kagurangnan an saimong danay na pagkamoot.”
15Dai pa siya nakakatapos magpamibi, nag-abot si Rebecca na pasan an sarong dulay. Siya an aking babae ni Betuel na aking lalaki ni Milca, na agom ni Nahor na tugang ni Abraham.
16Magayon nin marahay si Rebecca asin birhen pa. Luminusad ini sa bubon, pinano nin tubig an dulay dangan suminakat.
17Sinabat siya tolos kan sorogoon ni Abraham asin sinabihan, “Painoma man ako sa saimong dulay.”
18Nagsimbag siya, “Inom na, kagurangnan.” Ibinaba niya an dulay asin pinainom an sorogoon.
19Kan makainom na ini, nagsabi si Rebecca, “Maharok pa ako asin papainomon ko man an saimong mga kamelyo sagkod na mahimahaan sinda.”
20An natadang tubig inula niya sa pararaan kan mga hayop dangan nagbalik siya sa bubon tanganing magharok pa; pabalik-balik niyang ginibo ini sagkod na mapainom niya an gabos na kamelyo.
21Mantang ginigibo niya ini, pinagmamasdan siya kan sorogoon tanganing mahiling kaini kun tinabangan na siya nin Kagurangnan sa saiyang katuyohan o dai.
22Pakainom kan mga kamelyo, kinua kan sorogoon an sarong mamahalon na singsing asin duwang bulawan na pulseras dangan itinao ki Rebecca.
23Naghapot an sorogoon, “Kiisay kang aki? Pwede daw kaming makitorog saindo?”
24Nagsimbag si Rebecca, “Aki ako ni Betuel na aki ni Nahor asin Milca.
25Dakul an sakati saka pagkakan sa samong harong asin igwa kamong matotorogan duman.”
26Nagluhod an sorogoon dangan nagsamba sa Kagurangnan
27asin nagsabi, “Pag-omawon an Kagurangnan, an Dios kan kagurangnan kong si Abraham, na nagpahiling kan saiyang danay na pagkamoot asin kaimbodan sa sakong kagurangnan; huli ta an Kagurangnan an nangenot sako pasiring sa mga kadugo kan sakong kagurangnan.”
28Nagdalagan si Rebecca pasiring sa harong kan saiyang ina asin inosip an bilog na nangyari.
29Si Rebecca igwa nin tugang na lalaki na an ngaran Laban, asin ini nagdalagan pasiring sa sorogoon ni Abraham sa may bubon,
30huli ta nahiling niya an singsing asin an mga pulseras sa mga kamot ni Rebecca patin nadangog niya kun ano an isinabi kan lalaki sa tugang kan mag-istorya ini. Dinolok niya an sorogoon ni Abraham, na nagtitindog kataed kan saiyang mga kamelyo sa may bubon,
31dangan nagsabi, “Madya sa harong, ika, na benendisyonan nin Kagurangnan. Tano ta nagtitindog ka digdi sa luwas? Inandam ko na an kwarto para saimo asin an lugar para sa mga kamelyo.”
32Kaya nagdagos an lalaki sa harong; asin diniskargahan ni Laban an mga kamelyo dangan tinawan nin pagkakan an mga ini. Pakatapos, dinarahan niya nin tubig an sorogoon ni Abraham asin an kairiba kaini tanganing maghanaw kan saindang mga bitis.
33Kan andam na an kakanon sa atubang niya, nagsabi an sorogoon, “Dai ako makakan sagkod na dai ko nasasabi an sakong tuyo.” Nagsimbag si Laban, “Sabihan na.”
34“Sorogoon ako ni Abraham,” an sabi niya.
35“Benendisyonan nin marahay nin Kagurangnan an sakong kagurangnan kaya siya nagyaman. Tinawan siya nin dakul na karnero, kanding asin baka, plata asin bulawan, mga oripon na babae asin lalaki, mga kamelyo asin asno.
36An agom niyang si Sara nangaki nin lalaki kan siya gurang na, asin an gabos na rogaring kan sakong kagurangnan itinao na sa saiyang aki.
37Pinasumpa ako kan kagurangnan ko na, ‘An sakong aki dai mo ipagkua nin agom na gikan sa kadaragahan sa Canaan na pinakikihimanwahan ko;
38alagad magduman ka sa sakong ginikanan, sa mga kadugo ko, asin duman ka magpili nin agom para sa sakong aki.’
39Hinapot ko an sakong kagurangnan, ‘Paano kun habong mag-iba sako an daraga?’
40Nagsimbag siya, ‘An Kagurangnan na danay kong sinusunod mapadara nin anghel na maiba saimo, asin matao saimo nin marahay na palad. An sakong aki ikukua mo nin agom hale sa pamilya nin sakong ama.
41Kun pag-abot mo duman sa mga kadugo ko, dai siya ninda paibahon saimo, dangan ka makakatalingkas sa saimong sumpa.’
42“Pag-abot ko sa bubon kasubago, namibi ako, ‘Kagurangnan, Dios nin sakong kagurangnan na si Abraham, tawe ako nin marahay na palad sa gigibohon ko.
43Nagtitindog ako ngunyan sa may bubon; kun igwang magharok na daraga, hahagadan ko siya nin inomon hale sa saiyang dulay.
44Kun painomon niya ako asin painomon man niya an sakong mga kamelyo, siya na logod an saimong napili para sa aki kan sakong kagurangnan.’
45Dai pa ako nakakatapos magpamibi, nag-abot si Rebecca na pasan an sarong dulay asin nagharok siya sa bubon. Sinabihan ko siya, ‘Painoma man ako.’
46Ibinaba niya tolos an darang dulay asin nagsabi, ‘Inom na asin papainomon ko man an saimong mga kamelyo.’ Kaya nag-inom ako dangan pinainom niya an sakong mga kamelyo.
47Pakatapos, hinapot ko siya kun kiisay siyang aki. Nagsimbag siya, ‘Aki ako ni Betuel na aki ni Nahor asin Milca.’ Dangan tinawan ko siya nin singsing asin nin mga pulseras.
48Pakatapos, nagduko ako asin nagsamba sa Kagurangnan. Inomaw ko an Kagurangnan, an Dios kan sakong kagurangnan na si Abraham, na nangenot sako pasiring sa mga kadugo kan sakong kagurangnan saen nakua ko an magigin agom kan saiyang aki.
49Kaya sabihi ako ngunyan kun ano an nasa boot nindo tanganing makadesidir ako kun ano an dapat kong gibohon.”
50Nagsimbag saiya si Laban asin si Betuel, “Mayo kaming masasabi huli ta an bagay na ini hale sa Kagurangnan.
51Uya si Rebecca, ipag-iba mo siya tanganing magin agom kan aki nin saimong kagurangnan, siring sa itinaram nin Kagurangnan.”
52Kan madangog ini kan sorogoon, nagduko ini asin nagsamba sa Kagurangnan.
53Ilinuwas niya an darang alahas na plata asin bulawan saka mga gubing, dangan itinao an mga ini ki Rebecca; tinawan man niya nin mga mamahalon na regalo si Laban asin an saiyang ina.
54Dangan nagkakan asin nag-inom an sorogoon ni Abraham kaiba an saiyang mga tawohan; duman sinda nagkatorog. Pagbangon ninda kinaagahan, nagsabi an sorogoon ni Abraham, “Tugote akong magpuli sa sakong kagurangnan.”
55Alagad nagsimbag si Laban asin an saiyang ina, “Tugoteng masakaibahan mi ngona si Rebecca sa laog nin sarong semana o sampolong aldaw pakatapos, pwede na siyang maghale.”
56Nagsimbag an sorogoon, “Dai nindo ako pag-olangon. Tinabangan ako nin Kagurangnan sa sakong lakaw; tugote akong magpuli sa sakong kagurangnan.”
57Nagsabi sinda, “Apodon ta si Rebecca asin hapoton ta siya.”
58Inapod ninda ini asin sinabihan, “Maiba ka sa lalaking ini?” Nagsimbag si Rebecca, “Maiba ako.”
59Kaya tinugotan ninda si Rebecca asin an saiyang sorogoon na mag-iba sa sorogoon ni Abraham asin sa mga tawohan kaini.
60Benendisyonan ninda si Rebecca asin sinabihan, "Tugang, magin ina ka logod nin dai mabilang na kaakian! Sakopon logod kan saimong kapagarakian an mga syudad kan saindang mga kaiwal!”
61Nag-andam si Rebecca asin an saiyang hoben na babaeng mga sorogoon, asin nagsunod sa sorogoon ni Abraham; sarabay sindang nagharale lunad sa mga kamelyo.
62Kan panahon na iyan, si Isaac nag-eerok sa habagat na parte kan Canaan; nag-abot siya sa kalangtadan nin Beer-lahai-roi.
63Kan naglalakaw-lakaw siya sa oma sarong banggi, nahiling niya an nagdadangadang na mga kamelyo.
64Kan mahiling ni Rebecca si Isaac, naghilig siya sa kamelyo
65asin naghapot sa sorogoon ni Abraham, “Siisay an lalaking idto na naglalakaw sa oma sa pagsabat sato?” "Siya an kagurangnan ko,” an simbag kan sorogoon. Kaya kinua ni Rebecca an saiyang belo asin tinahoban an saiyang lalawogon.
66Inosip kan sorogoon ki Isaac an gabos na nangyari.
67Dangan dinara ni Isaac si Rebecca sa tolda na pinag-erokan kaidto ni Sara na saiyang ina asin nagin niyang agom si Rebecca. Namotan niya si Rebecca na nagin karangahan niya sa pakagadan kan saiyang ina.
Genesis 25
Iba Pang mga Kapagarakian ni Abraham
1Nag-agom giraray si Abraham, na an ngaran Ketura.
2Anom an nagin aki ninda ni Abraham: si Zimran, Joksan, Medan, Midian, Isbak asin si Sua.
3Si Joksan iyo an ama ni Sheba asin ni Dedan. An mga Assurim, Letusim asin Leummim iyo an mga kapagarakian ni Dedan.
4An mga aking lalaki ni Midian iyo si Efa, Efer, Hanok, Abida asin Eldaa. Ini gabos an kapagarakian ni Ketura.
5Itinao ni Abraham ki Isaac an gabos niyang rogaring;
6alagad kan siya buhay pa, an mga aki niyang lalaki sa saiyang mga kasaroan tinawan niya nin mga regalo asin pinaerok sa daga na nasa sirangan, harayo sa aki niyang si Isaac.
An Pagkagadan asin Paglubongan ki Abraham
7-8Gurang nang marahay si Abraham kan siya magadan sa edad na syento setenta y singkong taon.
9Ilinubong siya kan mga aki niyang si Isaac asin Ismael duman sa lungib nin Macpela, sa oma na nasa sirangan kan Mamre, na dating pagsadiri ni Efron, na aking lalaki ni Zohar na Heteo.
10Iyo idto an oma na binakal ni Abraham sa mga Heteo; duman ilinubong si Abraham asin si Sara na saiyang agom.
11Benendisyonan nin Dios si Isaac na aki ni Abraham pagkagadan kaini. Dangan nag-erok si Isaac sa Beer-lahai-roi.
An mga Kapagarakian ni Ismael
12Si Ismael, na aking lalaki ni Abraham ki Hagar, an babaeng taga Egipto na oripon ni Sara, nagkaigwa nin doseng aki.
13Ini an saindang mga ngaran sosog sa saindang pagkamundag: Nebaiot, Kedar, Adbeel, Mibsam,
14Misma, Duma, Massa,
15Hadad, Tema, Jetur, Nafis asin Kedema.
16Sinda an ginikanan nin doseng tribu, asin an ngaran kan mga lugar na saindang pinag-eerokan isinunod sa saindang ngaran.
17Nagadan si Ismael sa edad na syento treynta y syeteng taon.
18An saiyang mga kapagarakian nag-erok poon sa Havila sagkod sa Sur na nasa ibong kan Egipto, sa dalan pasiring sa Asiria; namuhay sindang suhay sa ibang mga kapagarakian ni Abraham.
An Pagkamundag ni Esau asin ni Jacob
19Iyo ini an istorya ni Isaac na aking lalaki ni Abraham.
20Kan kwarenta na an edad ni Isaac, inagom niya si Rebecca, na aking babae ni Betuel, na Arameong taga Mesopotamia, asin tugang na babae ni Laban.
21Huli ta dai nag-aaki si Rebecca, namibi si Isaac sa Kagurangnan. Sinimbag nin Kagurangnan an pamibi ni Isaac asin nagbados si Rebecca.
22Kambal an ipinagbabados ni Rebecca asin naggugumulan an mga ini sa saiyang tulak. Nagsabi si Rebecca, “Tano ta nangyayari sako an siring kaini?” Kaya naglakaw siya tanganing hapoton an Kagurangnan.
23Tinaraman siya nin Kagurangnan, "Duwang nasyon an nasa tulak mo, duwang magkaribal na banwaan an mamumundag saimo; an saro mas makosog ki sa saro, an matua, maglilingkod sa ngohod.”
24Nag-abot an aldaw nin saiyang pag-aki asin namundag sa saiya an kambal na lalaki.
25Mapula an naenot asin mabarahibo an saiyang kublit siring sa gubing na anit, kaya inapod siyang Esau.
26Namundag an ikaduwa na pugol nin marahay an bool ni Esau, kaya inapod siyang Jacob. An kambal namundag kan si Isaac sesentang taon na an edad.
Ipinabakal ni Esau an saiyang Deretso bilang Matuang Aking Lalaki
27Kan magdakula an kambal, si Esau, na mas gusto an buhay sa luwas nagin sarong marahay na paraayam; alagad si Jacob bakong paragirong asin mas gusto sa harong.
28Padangat ni Isaac si Esau huli ta nawiwilihan niyang kakanon an mga inayaman kaini alagad padangat ni Rebecca si Jacob.
29Sarong aldaw mantang nagluluto si Jacob nin sinabawan na balatong, uminabot si Esau hale sa pangangayam. Gutom na ini nin marahay
30kaya sinabihan kaini si Jacob, “Tawe ako kan mapulang linuluto mo huli ta grabe na an gutom ko.” (Kaya poon kaidto, nginaranan siyang Edom.)
31Nagsimbag si Jacob, “Tatawan taka kaini kun itao mo sako an saimong deretso bilang matuang aking lalaki.”
32Nagsimbag si Esau, “Sige! Magagadan na ako sa gutom, kaya ano pa an halaga kan sakong deretso bilang matuang aking lalaki?”
33“Magsumpa ka ngona,” an simbag ni Jacob. Kaya nagsumpa si Esau asin ipinabakal an saiyang deretso ki Jacob.
34Pakatapos kaini, tinawan ni Jacob si Esau nin tinapay asin nin sinabawan na balatong; nagkakan asin nag-inom ini dangan naghale. Sa siring na paagi, dai pinahalagahan ni Esau an saiyang deretso bilang matuang aking lalaki.
Genesis 26
Nag-erok si Isaac sa Gerar
1Nagkaigwa nin gutom sa daga, na laen man kan naenot na gutom kan panahon ni Abraham. Nagduman si Isaac sa Gerar, ki Abimelek na hade kan mga Filistio.
2Nagpahiling an Kagurangnan ki Isaac asin nagtaram, “Dai ka magduman sa Egipto; mag-erok ka sa daga na itataram ko saimo.
3Mag-erok ka sa dagang ini; iibahan asin bebendisyonan taka. Itatao ko saimo asin sa mga kapagarakian mo an bilog na dagang ini, asin ootobon ko an sakong panuga sa saimong ama na si Abraham.
4Papadakulon ko siring sa mga bitoon sa kalangitan an saimong mga kapagarakian asin itatao ko sa sainda an bilog na teritoryong ini. Sa paagi ninda, bebendisyonan ko man an gabos na nasyon sa daga.
5Bebendisyonan taka, huli ta nagsunod sako si Abraham asin inotob niya an gabos kong mga togon asin mga pagboot.”
6Kaya nag-erok si Isaac sa Gerar.
7Kan hapoton siya kan kalalakihan duman manongod sa saiyang agom, nagsimbag siya na tugang niya ini. Dai niya inako na agom ini, huli ta takot siyang gadanon kan mga lalaki duman tanganing makua sana si Rebecca na magayon nin marahay.
8Kan haloy-haloy nang nag-erok si Isaac duman, nagdungaw sa bintana si Hadeng Abimelek asin nahiling niyang nagdodorog si Isaac asin si Rebecca.
9Kaya ipinaapod ni Abimelek si Isaac dangan sinabihan, “Agom mo palan si Rebecca! Tano ta nagsabi kang tugang mo siya?” Nagsimbag si Isaac, “Hona ko kaya, gagadanon ako kun sabihon kong agom ko siya.”
10Naghapot si Abimelek, “Ano ining ginibo mo samo? Pasil kutanang madorogan an saimong agom kan saro sa mga tawohan ko, asin kun nangyari ini, ika an babasolon.”
11Kaya pinatanidan ni Abimelek an gabos na tawo: “Gagadanon an siisay man na mag-api sa lalaking ini o sa saiyang agom.”
12Nag-oma duman si Isaac, asin sa taon na idto, nag-ani siya nin sanggatos na beses kan itinanom niya, huli ta benendisyonan siya nin Kagurangnan.
13Padagos siyang nag-uswag asin nagyaman nin marahay.
14Naara saiya an mga Filistio huli kan kadakul niyang rogaring na hayop asin mga sorogoon.
15Kaya tinahoban kan mga Filistio an gabos na bubon na kinalot kan mga sorogoon kan ama ni Isaac na si Abraham kan buhay pa ini.
16Dangan sinabihan ni Abimelek si Isaac, “Humale ka sa samong daga huli ta mas mapangyari ka na ki sa samo.”
17Kaya naghale si Isaac sa dagang idto asin nagkampo sa Kapantayan nin Gerar asin nag-erok duman.
18Kinalot niya giraray an mga bubon na tinahoban kan mga Filistio, na kinalot sa panahon kan ama niyang si Abraham. Nginaranan niya an mga bubon kan parehong ngaran na itinao kan saiyang ama.
19Nagkalot pa nin bubon duman sa kapantayan an mga sorogoon ni Isaac asin nakakua sinda nin tubig.
20Alagad iniwal an mga pastor ni Isaac kan mga pastor sa Gerar na nagsasabi, “Samo an tubig na ini.” Kaya Esek an inginaran ni Isaac sa bubon, huli ta iniwal siya ninda.
21Nagkalot giraray nin bubon an mga sorogoon ni Isaac, asin arog kan enot na nangyari, pinag-iriwalan man idto. Kaya Sitna an inginaran ni Isaac sa bubon.
22Naghale duman si Isaac asin nagkalot giraray nin bubon. Ini dai na pinag-iriwalan kaya inapod niyang Rehobot, huli ta olay niya, “Tinawan kita nin Kagurangnan nin lugar sa dagang ini asin magigin mauswag kita digdi.”
23Hale duman nagpasiring si Isaac sa Beer-sheba.
24Kan bangging idto, nagpahiling saiya an Kagurangnan asin nagtaram, “Ako an Dios kan saimong ama na si Abraham. Dai ka matakot, huli ta kaiba mo ako. Bebendisyonan taka asin papadakulon ko an saimong mga kapagarakian huli ki Abraham na sorogoon ko.”
25Kaya nagtugdok duman nin altar si Isaac asin nagsamba sa Kagurangnan. Duman na siya nag-erok, asin nagkalot duman nin saro pang bubon an saiyang mga sorogoon.
An Kontrata ni Isaac asin ni Abimelek
26Hale sa Gerar, nagduman si Abimelek ki Isaac, kaiba si Ahuzzat na saiyang parahatol asin si Ficol na pamayo kan saiyang hukbo.
27Hinapot sinda ni Isaac, “Tano ta nagdirigdi kamo? Bakong naoongis kamo sako asin pinahale nindo ako sa saindong daga?”
28Nagsimbag sinda, “Nahiling mi ngunyan na kaiba mo an Kagurangnan, kaya samong naisip na dapat magkaigwa kita nin kontrata
29na dai mo kami gigibohan nin maraot. Nagin marahay kami saimo asin matoninong mi ikang pinahale. Mayong duda na benendisyonan ka nin Kagurangnan.”
30Kaya nag-andam nin bangkete si Isaac para sa sainda asin nagkakan saka nag-inoman sinda.
31Pagkaaga, amay sindang nagmata asin sinda gabos nanumpa sa lambang saro; dinespedir sinda ni Isaac asin nagburulag sinda bilang mga magkatood.
32Kan aldaw na iyan, nag-abot an mga sorogoon ni Isaac asin nag-osip saiya manongod kan bubon na kinalot ninda. Olay ninda, “Nakakua kami nin tubig.”
33An bubon nginaranan Sheba ni Isaac; kaya sagkod ngunyan an syudad inaapod Beer-sheba.
An Mga Dayuhan na Agom ni Esau
34Kan kwarenta na an edad ni Esau, inagom niya si Judith na aki ni Beeri na Heteo asin si Basemat na aki ni Elon na saro pang Heteo.
35Huli sainda, nagin mapait an buhay ni Isaac asin ni Rebecca.
Genesis 27
Benendisyonan ni Isaac si Jacob
1Kan gurang na si Isaac asin dai na nakakamaan, inapod niya an matua niyang aking si Esau, “Esau aki ko!” "Uya po ako,” an simbag ni Esau.
2Nagsabi si Isaac, “Gurang na ako asin madali nang magadan.
3Kuaha an saimong pana asin mangayam ka sa kaomahan para sako.
4Iluto mo ako kan paborito kong putahe asin darahon mo sako tanganing magkakan ko; dangan bebendisyonan taka bago ako magadan.”
5Mantang kaolay ni Isaac si Esau, nagdadangog si Rebecca. Kaya pakahale ni Esau tanganing mangayam,
6sinabihan ni Rebecca si Jacob, “Nadangog ko an sinabi kan saimong ama sa tugang mong si Esau,
7‘Darahe ako nin hayop asin iluto mo ako kan paborito kong putahe asin makakan ako; dangan bebendisyonan taka sa atubang nin Kagurangnanbago ako magadan.’
8Kaya, aki ko, sunoda an sasabihon ko saimo.
9Magduman ka sa satong mga hayop asin kumua ka nin duwang matabang ogbon nin kanding tanganing iluto ko kan paborito niyang putahe an saimong ama.
10Ika an madara kaiyan saiya tanganing kakanon niya asin tanganing bendisyonan ka niya bago siya magadan.”
11Nagsimbag si Jacob ki Rebecca na saiyang ina, “Alagad mabarahibo si Esau mantang ako bako.
12Tibaad hapiyapon ako kan sakong ama asin maaraman niyang dinadaya ko siya; kaya embes na bendisyon, sumpa an mapasako.”
13Nagsimbag an saiyang ina, “Mapasakuya an ano man na sumpa na para saimo, aki ko; sunoda sana an ipinapagibo ko. Lakaw na asin kumua ka na kan mga kanding.”
14Kaya nagsunod si Jacob asin dinara an mga kanding sa saiyang ina. Ilinuto ini kan saiyang ina sa putaheng paborito kan saiyang ama.
15Dangan kinua ni Rebecca sa saiyang harong an itinago niyang pinakamarahay na gubing ni Esau, asin isinulot ki Jacob.
16Ibinugtak man niya sa mga kamot asin sa liog kaini an mga anit kan kanding.
17Pakatapos, itinao niya ki Jacob an linuto niyang tinapay asin an inandam niyang kakanon.
18Dangan nagduman si Jacob sa saiyang ama asin nagsabi, “Ama ko.” Nagsimbag si Isaac, “Uya ako. Siisay ka sa mga aki ko?”
19“Ako si Esau, an saimong matuang aking lalaki,” an simbag ni Jacob. “Nagibo ko na an ipinagboot mo. Kaya bangon na asin kakan na kan dara kong karne, tanganing mabendisyonan mo ako.”
20Alagad naghapot si Isaac, “Tano ta madalion ka sana, aki ko?” "Huli ta tinabangan ako nin Kagurangnan na saimong Dios,” an simbag ni Jacob.
21“Rumani ka sako, aki ko,” an sabi ni Isaac, “tanganing mahapiyap taka, asin maaraman ko kun ika mananggad an aki kong si Esau o bako.”
22Kaya nagrani si Jacob sa saiyang ama. Hinapiyap siya kaini dangan nagsabi, “Ki Jacob an boses mo, alagad an saimong mga kamot ki Esau.”
23Dai ni Isaac namidbid si Jacob huli ta mabarahibo man an saiyang kamot arog kan ki Esau. Bebendisyonan na kuta siya ni Isaac,
24alagad naghapot giraray ini, “Ika mananggad an aki kong si Esau?” "Ako mananggad,” an simbag ni Jacob.
25Dangan nagsabi si Isaac, “Daraha na digdi an linuto mo. Pakakakan ko, bebendisyonan taka.” Kaya dinara ni Jacob saiya an linuto asin nagkakan siya; dinarahan man siya ni Jacob nin arak asin nag-inom siya.
26Dangan nagsabi si Isaac, “Aki ko, rumani ka asin hadokan mo ako.”
27Nagrani si Jacob asin hinadokan an ama; naparong ni Isaac an gubing ni Esau, kaya benendisyonan siya ni Isaac na an sabi, “An parong kan aki ko siring sa parong nin sarong oma na benendisyonan nin Kagurangnan!
28Itao logod saimo nin Dios an ambon hale sa langit, magin matubang logod an saimong daga, dangan magdakul logod an saimong ani asin arak.
29Maglingkod logod saimo an mga banwaan asin magduko saimo an mga nasyon. Magin kagurangnan ka logod kan saimong mga tugang, saka magduko logod saimo an mga kapagarakian nin saimong ina. Sumpaon logod an magsumpa saimo, asin bendisyonan logod an magbendisyon saimo.”
Nakimaherak si Esau na Bendisyonan ni Isaac
30Nakahale pa sana si Jacob sa atubang ni Isaac, matapos na bendisyonan siya kaini, kan umabot si Esau hale sa pangayam.
31Nagluto man siya nin masiram na pagkakan asin dinara sa saiyang ama. Nagsabi siya, “Bangon na, ama ko, asin kakan na kan linuto ko tanganing mabendisyonan mo ako.”
32“Siisay ka?” an hapot ni Isaac. "Ako si Esau, an matua mong aki,” an simbag niya.
33Huli kaini nagtakig an bilog na hawak ni Isaac asin naghapot, “Siisay palan idtong nagbuno nin hayop asin nagdara kan linuto sako? Nakakakan pa sana ako bago ka mag-abot. Itinao ko na saiya an bendisyon asin mapapasaiya na idto sagkod pa man.”
34Kan madangog ini ni Esau, nagkurahaw siya asin sa mapait na tingog nagsabi sa saiyang ama, “Ama ko, bendisyonan mo man ako!”
35Alagad nagsimbag si Isaac, “Nagdigdi an tugang mo asin dinaya ako. Nakua niya an bendisyon na para saimo.”
36Nagsabi si Esau, “Tama mananggad na nginaranan siyang Jacob,huli ta duwang beses na niya akong inagawan. Inagaw na niya an sakong deretso bilang matuang aking lalaki, asin ngunyan inagaw pa niya an bendisyon na para sako. Mayo ka nang natadang bendisyon para sako?”
37Nagsimbag si Isaac, “Ginibo ko na siyang kagurangnan mo, asin an gabos niyang kadugo itinao ko na sa saiya bilang mga oripon. Tinawan ko siya nin dakul na ani asin arak. Mayo na akong magiginibo para saimo, aki ko!”
38Alagad padagos na nakimaherak si Esau sa saiyang ama: “Saro sana nanggad an bendisyon mo? Ama ko, bendisyonan mo man ako!” Dangan nagpoon siyang maghibi.
39Kaya sinabihan siya ni Isaac, "Mayong ambon hale sa langit para saimo; mayong matubang na daga para saimo.
40Mabubuhay ka huli sa saimong espada asin magigin sorogoon ka kan tugang mo. Alagad kun magrebelde ka, makakatalingkas ka sa saiyang kapangyarihan.”
41Anggot na marahay si Esau ki Jacob huli ta benendisyonan ini kan saiyang ama. Nagsaboot si Esau, “Madali na an panahon na ipagmomondo an kagadanan kan sakong ama; dangan ko gagadanon an tugang kong si Jacob.”
42Alagad kan madangog ni Rebecca an planong ini ni Esau, ipinaapod niya si Jacob asin sinabihan, “An tugang mong si Esau nagpaplanong gadanon ka.
43Kaya aki ko, magdulag ka tolos pasiring sa tugang kong si Laban duman sa Haran
44asin duman ka ngona sa kaibahan niya sagkod na mawara an anggot kan saimong tugang,
45dangan malingawan niya an ginibo mo saiya. Ipapakua taka na sana. Tano ta kaipuhan mawaraan ako nin duwang aki sa saro sanang aldaw?”
Sinugo ni Isaac si Jacob ki Laban
46Sinabihan ni Rebecca si Isaac, “Nauuyam na ako sa dayuhan na mga agom ni Esau. Kun mag-agom man si Jacob nin sarong babaeng Heteo, mas marahay pang magadan na ako.”
Genesis 28
1Kaya inapod ni Isaac si Jacob, kinomusta asin sinabihan, “Dai ka mag-agom nin babaeng taga Canaan.
2Lakaw asin magduman ka sa Mesopotamia, sa harong ni Betuel, na ama kan saimong ina, asin agomon mo an saro sa mga aki kan tiyo mong si Laban.
3Bendisyonan logod kan Makakamhan na Dios an saimong pag-agom; tawan ka niya logod nin dakul na aki, tanganing magin ama ka nin dakul na nasyon!
4Itao logod saimo asin sa saimong mga kapagarakian an bendisyon ni Abraham tanganing masadirihan mo ining daga na pinag-eerokan mo, na itinao nin Dios ki Abraham.”
5Kaya pinaduman ni Isaac si Jacob sa Mesopotamia, ki Laban na aking lalaki ni Betuel na Arameo, na tugang ni Rebecca na ina ni Jacob asin ni Esau.
Nag-agom pa nin Saro si Esau
6Naaraman ni Esau na benendisyonan ni Isaac si Jacob asin pinaduman sa Mesopotamia tanganing maghanap nin agom. Naaraman pa niya na kan bendisyonan ini ni Isaac, pinagbotan ini na dai nanggad mag-agom nin babaeng taga Canaan.
7Naaraman niya na nagsunod sa ama asin ina si Jacob, asin nagduman sa Mesopotamia.
8Nasabotan ni Esau na habo sa mga babaeng taga Canaan an saiyang ama na si Isaac
9kaya nagduman siya sa aki ni Abraham na si Ismael, asin inagom an aki kaini na si Mahalat na tugang ni Nebaiot.
An Pangatorogan ni Jacob sa Betel
10Naghale si Jacob sa Beer-sheba asin nagpasiring sa Haran.
11Kan nagsosolnop na an aldaw, nakaabot siya sa sarong lugar asin nag-ontok duman. Nagkua siya nin sarong gapo asin ginibo ining ulonan dangan nagkatorog siya.
12Nangatorogan siyang nahiling niya an sarong hagdan na an poon nasa daga saka an poro abot sa langit, asin an mga anghel nin Dios nagsasakat dangan naglulusad duman.
13Nahiling man niyang nagtitindog an Kagurangnan sa kataed niya asin nagtaram, “Ako an Kagurangnan, an Dios ni Abraham asin ni Isaac. Itatao ko saimo asin sa mga kapagarakian mo ining daga na nahihigdaan mo.
14An saimong mga kapagarakian magigin siring sa alpog nin daga. Papadakulaon ninda an saindang teritoryo sa gabos na direksyon; bebendisyonan ko an gabos na nasyon sa daga sa paagi mo asin sa saimong kapagarakian.
15Giromdoma na iibahan asin aatamanon taka saen ka man magduman, asin ibabalik taka sa dagang ini. Dai taka babayaan sagkod na magibo ko an itinaram ko saimo.”
16Nagimata si Jacob asin nagsabi, “Yaon digdi an Kagurangnan! Yaon siya digdi sa lugar na ini, asin dai ko aram!”
17Natakot si Jacob asin nagsabi, “Makatatakot an lugar na ini! Iyo ini an harong nin Dios asin an trangkahan nin langit.”
18Pagkaaga, amay na nagbangon si Jacob, kinua an gapong inulonan asin pinatindog bilang hariging giromdom dangan inulaan nin lana sa ibabaw.
19An lugar nginaranan niyang Betel, alagad kaidto Luz an apod sa banwang idto.
20Dangan nagsumpa si Jacob sa Kagurangnan na an sabi, “Kun iibahan asin aatamanon mo ako sa sakong paglakaw, tatawan nin pagkakan saka gubing,
21asin kun matoninong akong makabalik sa harong nin sakong ama, ika an sakong magigin Dios.
22An gapong ini na sakong pinatindog bilang hariging giromdom iyo an magigin lugar na pagsasambahan saimo; itatao ko saimo an ikasampolong kabtang kan gabos na itatao mo sako.”
Genesis 29
Si Jacob sa Harong ni Laban
1Nagpadagos sa paglakaw si Jacob asin nakaabot sa daga kan mga taga sirangan.
2Mantang nangangalagkalag siya, nahiling niya an sarong bubon sa oma asin an tolong grupo nin mga karnero na nagloloko sa palibot kan bubon. Digdi sa bubon na ini, na nalulukdoan nin dakulang gapo, pinapainom an mga karnero.
3Kun nagkakatiripon na an gabos na karnero, tarabang na hinahale kan mga pastor an dakulang gapo dangan pinapainom an mga karnero; pakatapos, ibinabalik ninda an lukdo sa bubon.
4Hinapot ni Jacob an mga pastor, “Mga tugang, mga taga saen kamo?” Nagsimbag sinda, “Taga Haran.”
5Naghapot giraray si Jacob, “Midbid nindo si Laban na aking lalaki ni Nahor?” Nagsimbag sinda, “Midbid mi.”
6“Komusta siya?” an hapot ni Jacob. Nagsimbag sinda, “Marahay man, asin uya, nagdadangadang si Rachel na aki niyang daraga kaiba an mga karnero kan saiyang ama.”
7Nagsabi siya, “Nin huli ta halangkaw pa an aldaw, asin dai pa dapat ipuli an mga hayop, tadaw ta dai ngona nindo pinapainom saka pinapasabsab an mga karnero?”
8Nagsimbag sinda, “Dai mi magigibo iyan sagkod na dai nagkakatiripon an gabos na karnero asin sagkod na dai pa nahahale an dakulang gapo; dangan mi mapapainom an mga karnero.”
9Mantang kaolay ni Jacob an mga pastor, nag-abot si Rachel kaiba an inaataman niyang mga karnero na sadiri kan saiyang ama.
10Kan mahiling ni Jacob si Rachel kaiba an mga karnero ni Laban na tugang ni Rebecca, nagduman siya sa bubon, hinale an lukdo na gapo asin pinainom an mga karnero ni Laban.
11Dangan hinadokan niya si Rachel asin naghibi sa kaogmahan.
12Sinabihan niya si Rachel, “Sobrino ako kan saimong ama, aki ako kan tiya mong si Rebecca.” Nagpuli tolos si Rachel asin inosipan an saiyang ama.
13Kan madangog ni Laban an bareta, naghidali siya sa pagsabat ki Jacob. Kinugos niya ini asin hinadokan dangan ipinag-iba sa saiyang harong. Inistorya ni Jacob ki Laban an gabos na nangyari,
14asin nagsabi ini, “Tunay nanggad na laman ka nin sakong laman asin dugo nin sakong dugo.” Duman na nag-erok si Jacob sa laog nin sarong bulan.
Nagmanugang si Jacob ki Laban para ki Rachel asin ki Lea
15Nagsabi si Laban ki Jacob, “Maski sobrino taka, sala na magtrabaho ka sako na mayong bayad. Kaya magsabi ka kun gurano an isusweldo ko saimo.”
16Si Laban igwang duwang aking daraga: si Lea an matua, asin si Rachel an ngohod.
17Magayon an mga mata ni Lea, alagad mas magayon si Rachel.
18Namoot si Jacob ki Rachel, kaya nagsabi siya ki Laban, “Malingkod ako saimo sa laog nin pitong taon kun ipaagom mo sako an ngohod mong aking si Rachel.”
19Nagsimbag si Laban, “Mas marahay pang itao ko siya saimo ki sa ibang lalaki; digdi ka sako.”
20Kaya nagmanugang ki Laban si Jacob para ki Rachel sa laog nin pitong taon na garo sana nagkapirang aldaw huli kan pagkamoot niya ki Rachel.
21Dangan sinabihan ni Jacob si Laban, “Tapos na an panahon nin sakong paglingkod; ipakasal mo na sako an saimong aki.”
22Kaya tiniripon ni Laban an gabos na kalalakihan sa lugar na idto asin nagbangkete siya.
23Alagad kan bangging idto, dinara ni Laban ki Jacob si Lea, asin dinorogan ini ni Jacob.
24(Itinao ni Laban ki Lea an oripon niyang babaeng si Zilpa tanganing magin saiyang katabang.)
25Pagkaaga, nahiling ni Jacob na an kadorog niya iyo si Lea, kaya sinabihan niya si Laban, “Ano ining ginibo mo sako? Bakong nagmanugang ako saimo para ki Rachel? Tano ta dinaya mo ako?”
26Nagsimbag si Laban, “Bakong ugale digdi na enot na ipaagom an ngohod.
27Taposon mo ngona an sarong semanang selebrasyon nin pagkasal, dangan itatao mi saimo si Rachel, kun paglilingkodan mo giraray ako nin pitong taon.”
28Nag-oyon si Jacob, kaya kan tapos na an sarong semana nin selebrasyon, itinao ni Laban an saiyang aking si Rachel ki Jacob bilang agom.
29(Itinao ni Laban ki Rachel an oripon niyang babaeng si Bilha tanganing magin saiyang katabang.)
30Dinorogan man ni Jacob si Rachel asin namotan niya ini nin labi pa ki Lea. Dangan naglingkod siya ki Laban nin pito pang taon.
An mga Aking Namundag ki Jacob
31Kan mahiling nin Kagurangnan na pinaorog ni Jacob si Rachel, pinagmarahay niyang magkaaki si Lea alagad ginibo niyang baog si Rachel.
32Kaya nagbados si Lea asin nag-aki nin sarong lalaki na nginaranan niyang Ruben, huli ta nagsabi siya, “Nahiling nin Kagurangnan an sakong kasakitan asin ngunyan mamomotan na ako kan sakong agom.”
33Nagbados siya giraray asin nag-aki nin lalaki. Nagsabi siya, “Itinao pa sako an aking ini huli ta nadangog nin Kagurangnan na ikinakaongis ako;” kaya an aki nginaranan niyang Simeon.
34Nagbados siya giraray asin nag-aki nin lalaki. Olay niya, “Ngunyan, orog na kuminosog an bugkos kan samong pag-inagoman, huli ta natawan ko na siya nin tolong aking lalaki;” kaya an aki nginaranan niyang Levi.
35Nagbados naman siya asin nag-aki nin lalaki. Olay niya, “Ngunyan, oomawon ko an Kagurangnan;” kaya an aki nginaranan niyang Juda; dangan dai na siya nag-aki.
Genesis 30
1Alagad mayo pa minsan sarong aki si Rachel kaya naara siya sa saiyang tugang. Sinabihan niya si Jacob, “Tawe ako nin mga aki ta kun dai, magagadan ako.”
2Naanggot si Jacob saiya asin nagsabi, “Ano ako, Dios? Siya an habo na magkaigwa ka nin mga aki.”
3Nagsabi si Rachel, “Uya an katabang kong si Bilha; dorogan mo siya tanganing magkaigwa siya nin aki para sako. Sa paagi niya, ako magigin sarong ina.”
4Kaya itinao niya si Bilha ki Jacob asin dinorogan kaini an katabang.
5Nagbados si Bilha asin nag-aki nin lalaki.
6Olay ni Rachel, “Hinukoman ako nin Dios. Dinangog niya an sakong mga pamibi asin tinawan niya ako nin aki;” kaya an aki nginaranan niyang Dan.
7Nagbados giraray si Bilha asin namundag an ikaduwang aking lalaki.
8Nagsabi si Rachel, “Nakilaban ako nin marahay sa sakong tugang asin ako an nanggana;” kaya an aki nginaranan niyang Neftali.
9Kan dai na nangangaki si Lea, itinao niya ki Jacob an katabang niyang si Zilpa bilang agom,
10asin nangaki ining lalaki.
11Olay ni Lea, “Maswerte ako;” kaya an aki nginaranan niyang Gad.
12Nangaki giraray nin lalaki an katabang ni Lea na si Zilpa.
13Nagsabi si Lea, “Maogma ako! Poon ngunyan, aapodon akong maogma kan kababaehan,” kaya an aki nginaranan niyang Aser.
14Kan tig-anihan nin trigo, nagduman si Ruben sa oma asin nakakua nin mga mandragora; dinara niya an mga ini ki Lea na saiyang ina. Olay ni Rachel ki Lea, “Tawe man ako kan mga mandragora kan saimong aki.”
15Nagsimbag si Lea, “Dai ka pa nakontento sa pag-agaw kan sakong agom? Ngunyan gusto mo pang kuahon an mga mandragora kan sakong aki?” Nagsimbag si Rachel, “Kun itao mo sako an mga mandragora kan saimong aki, pwede mong dorogan si Jacob ngunyan na banggi.”
16Pagkabanggi, pag-abot ni Jacob hale sa oma, sinabat siya ni Lea asin sinabihan, “Ako an dorogan mo ngunyan na banggi, huli ta itinao ko ki Rachel an mga mandragora kan sakong aki bilang bayad para saimo.” Kaya kan bangging idto, si Lea an dinorogan ni Jacob.
17Sinimbag nin Dios an pamibi ni Lea; nagbados siya asin nangaki kan ikalimang lalaki.
18Olay ni Lea, “Tinandaan ako nin Dios huli ta itinao ko an sakong oripon sa sakong agom;” kaya an aki nginaranan niyang Issakar.
19Nagbados giraray si Lea asin nangaki kan ikaanom na lalaki.
20Olay niya, “Tinawan ako nin Dios nin magayon na regalo; ngunyan aakoon na ako ni Jacob bilang agom huli ta anom nang aking lalaki an ipinangaki ko”; kaya an aki nginaranan niyang Zabulon.
21Pakatapos, nangaki siya nin sarong babae na nginaranan niyang Dina.
22Dangan nagiromdoman nin Dios si Rachel; sinimbag niya an mga pamibi kaini asin pinapangyaring mag-aki.
23Nagbados si Rachel asin nangaki nin lalaki. Olay niya, “Hinale na nin Dios an sakong kasosopgan.
24Tawan pa logod ako nin Kagurangnan nin sarong aking lalaki”; kaya an aki nginaranan niyang Jose.
Nakikondisyon si Jacob ki Laban
25Pagkamundag ni Jose, sinabihan ni Jacob si Laban, “Tugote akong maghale tanganing makapuli ako sa sadiri kong harong asin daga.
26Tawan sako an sakong mga agom asin kaakian na napasako huli sa paglingkod ko saimo asin mahale na ako; aram mo kun anong paglingkod an ginibo ko saimo.”
27Alagad nagsimbag si Laban, “Ini an masasabi ko: sosog sa naaaraman ko sa panghuhula, benendisyonan ako nin Kagurangnan huli saimo.
28Magsabi ka kan sweldong gusto mo asin itatao ko iyan saimo.”
29Nagsimbag si Jacob, “Aram mo kun paano ako nagtrabaho para saimo asin kun paano nagdakul an saimong mga hayop sa pangataman ko.
30Dikit an sadiri mo bago ako mag-abot; ngunyan dakul nang marahay asin benendisyonan ka nin Kagurangnan huli sako. Bako daw panahon na tanganing mangnohon ko man an sakong sadiring pamilya?”
31Naghapot giraray si Laban, “Ano an ibabayad ko saimo?” Nagsimbag si Jacob, “Dai ko kaipuhan an sweldo. Padagos kong aatamanon an saimong mga hayop, alagad sa sarong kondisyon:
32tugotan mong pilion ko asin laenon sa mga hayop mo an mga karnero asin kanding na may patak-patak saka may raya-raya asin an gabos na itom an kolor; ini an magigin kabayadan ko.
33Sa maabot na aldaw madali mong maaaraman kun ako nagin onesto sa saimo; kun makahiling ka nin hayop na bakong may patak-patak saka may raya-raya o bakong itom an kolor sa mga hayop ko, ibilang mo iyan na hinabonan ko.”
34Nagsimbag si Laban, “Sige, gibohon ta an sinabi mo.”
35Alagad kan aldaw na iyan, hinale ni Laban an gabos na lalaki asin babaeng kanding na may patak-patak asin may raya-raya; hinale man niya an mga itom na karnero asin ipinaataman an mga ini sa mga aki niya.
36Dinara ni Laban an mga hayop sa sarong lugar na an rayo hale ki Jacob tolong aldaw kun lalakawon. Si Jacob an nag-ataman kan mga natadang hayop ni Laban.
37Kuminua si Jacob nin mga sanga nin mga kahoy na alamo, abellano asin kastanyo dangan binakbak niya an ibang kabtang kan mga ubak tanganing magkaigwa nin puting patak-patak.
38Ibinugtak niya an mga sanga sa atubang kan mga raraan kan hayop huli ta nagmamaroan an mga ini kun sinda minaduman sa pagrara.
39Kaya an mga hayop na nangidam sa atubang kan mga sanga, nag-ogbon nin may patak-patak asin may raya-raya.
40Linaen ni Jacob an mga karnero sa mga kanding. Pinaatubang niya an mga karnero sa may mga raya-raya asin mga itom na hayop ni Laban. Sa paaging ini, napadakul niya an saiyang mga hayop asin sinuhay niya an mga ini sa mga hayop ni Laban.
41Kun an makokosog na hayop an nagmamaroan, ibinubugtak ni Jacob an mga sanga sa mga raraan, sa atubang kan mga hayop tanganing pangidaman ninda an mga sanga.
42Alagad dai niya ibinubugtak an mga sanga sa atubang kan mga maniwang na hayop. Kaya an gabos na maniwang napaduman ki Laban, asin an gabos na makosog napaduman ki Jacob.
43Sa paaging ini, nagyaman nin marahay si Jacob. Nagkaigwa siya nin dakul na hayop, oripon, kamelyo asin asno.
Genesis 31
Dinulagan ni Jacob si Laban
1Nadangog ni Jacob na ipinapamareta kan mga aking lalaki ni Laban na, “Kinua ni Jacob an gabos na sadiri kan samong ama. An gabos niyang yaman gikan sa sadiri kan samong ama.”
2Nahiling man ni Jacob na malaen na an pagtratar saiya ni Laban.
3Dangan tinaraman nin Kagurangnan si Jacob, “Bumalik ka sa daga nin saimong mga magurang asin nin saimong mga kadugo; iibahan taka.”
4Kaya pinasugoan ni Jacob si Rachel asin si Lea na sabaton siya duman sa oma na namumugtakan kan saiyang mga hayop,
5asin sinabihan niya sinda, “Namasdan ko na iba na an pagtratar sako kan saindong ama; alagad an Dios kan sakong ama iniibahan ako.
6Aram nindong duwa na pinaglingkodan ko an saindong ama sa bilog kong kosog;
7dinaya niya ako asin sampolong beses niyang liniwat an sakong sweldo. Alagad dai itinugot nin Dios na kulogon niya ako.
8Kan magsabi si Laban, ‘Saimo an mga hayop na may patak-patak,’ an gabos na hayop nag-orogbon nin may patak-patak, asin kan magsabi siyang, ‘Saimo an may raya-raya,’ an gabos na hayop nag-orogbon nin may raya-raya.
9Sa paaging iyan, kinua nin Dios an mga hayop kan saindong ama asin itinao sako.
10“Kan tig-maroan nin mga hayop, nagkaigwa ako nin pangatorogan asin nahiling ko na an mga lalaking kanding na nagmamaro anas may patak-patak asin may raya-raya.
11Dangan sinabihan ako kan anghel nin Dios sa sakong pangatorogan, ‘Jacob!’ ‘Uya ako!’ an simbag ko.
12Nagsabi siya, ‘Hilinga, an mga lalaking nagmamaro anas may patak-patak asin may raya-raya. Pinapangyari ko ini huli ta nahiling ko an gabos na ginigibo saimo ni Laban.
13Ako an Dios na nagpahiling saimo sa Betel, saen nagpatindog ka nin hariging giromdoman na inulaan mo nin lana, asin saen nanumpa ka sako. Mag-andam ka asin magbalik ka sa dagang saimong namundagan.’”
14Nagsimbag si Rachel asin si Lea ki Jacob, “Mayo na kaming mamanahon sa samong ama.
15An pagtratar niya samo arog sa mga dayuhan. Ipinabakal niya kami dangan inubos an kwartang kabakalan.
16An gabos na pagrogaring na ini na kinua nin Dios sa samong ama sadiri nyamo asin nin samong mga aki. Kaya giboha an ano man na itinaram saimo nin Dios.”
17-18Kaya nag-andam si Jacob tanganing magbalik sa Canaan, sa daga kan saiyang ama na si Isaac. Ilinunad niya sa mga kamelyo an gabos niyang aki asin agom dangan inalaw niya an gabos na hayop na napasaiya duman sa Mesopotamia.
19Mayo duman si Laban huli ta ginuguntingan niya an saiyang mga karnero, kaya nahabon ni Rachel an saiyang mga dios-dios.
20Nadaya ni Jacob si Laban huli sa dai niya pagpaisi saiya na mahale na siya.
21Nagdulag siyang dara an gabos niyang rogaring. Inibong ninda an Salog nin Eufrates dangan naglakaw sinda pasiring sa mabulod na daga nin Gilead.
Linamag ni Laban si Jacob
22Pakalihis nin tolong aldaw, naosipan si Laban na duminulag si Jacob.
23Kaya ipinag-iba niya an saiyang mga tawohan asin linamag niya si Jacob sa laog nin pitong aldaw sagkod na maabotan niya ini sa mabulod na daga nin Gilead.
24Alagad sa sarong pangatorogan kan bangging idto, nagpahiling an Dios saiya asin nagtaram, “Laban, hare nanggad pagtakota si Jacob sa ano man na paagi.”
25Kan maabotan ni Laban si Jacob, nakapatindog na ini kan saiyang tolda sa sarong bukid, kaya duman si Laban nagkampo sa mabulod na daga nin Gilead.
26Sinabihan ni Laban si Jacob, “Tano ta dinaya mo ako, asin dinara mo an sakong mga aki na siring sa mga bihag sa gera?
27Tano ta dinaya mo ako asin naghale ka na daing paisi? Kun sinabihan mo ako, kutana dinespedir ko kamo na may kaogmahan asin karantahan, sa tanog nin tamborin saka arpa.
28Tano ta dai mo sako pinahadokan an sakong mga makoapo asin mga aki bago kamo naghale. Sala an ginibo mo.
29Pwede takang kulogan, alagad pinatanidan ako kan Dios nin saimong ama kasubanggi na dai taka nanggad pagtakoton sa ano man na paagi.
30Aram kong naghale ka huli ta gusto mong makapuli sa saindo, alagad tano ta hinabon mo an sakong mga dios-dios?”
31Nagsimbag si Jacob, “Natakot ako huli ta paghona ko aagawon mo sako an saimong mga aking babae.
32Ngunyan, kun may makuahan ka digdi kan saimong mga dios-dios, gagadanon siya. Kaya sa atubang kan satong mga tawohan, hanapa an ano man na sadiri mo na yaon sako asin kuaha.” Dai aram ni Jacob na hinabon ni Rachel an mga dios-dios ni Laban.
33Linaog ni Laban an tolda ni Jacob asin naghanap duman; isinunod niya an tolda ni Lea asin an tolda kan duwang babaeng oripon, alagad dai niya nakua duman an saiyang mga dios-dios. Dangan linaog niya an tolda ni Rachel.
34Kinua na palan ni Rachel an mga dios-dios ni Laban, itinago sa kamadero kan kamelyo asin tinukawan an mga ini. Naghanap si Laban kan saiyang mga dios-dios sa bilog na tolda, alagad dai niya nakua duman.
35Olay ni Rachel sa saiyang ama, “Kagurangnan, dai ka logod maanggot sako. Dai ako pwedeng magtindog sa saimong atubang huli ta nareregla ako.” Nagpadagos sa paghanap si Laban alagad dai niya nakua an saiyang mga dios-dios.
36Dangan naanggot si Jacob asin hinapot si Laban, “Anong krimen an naginibo ko? Anong kasalan ko ta linamag mo ako?
37Ngunyan na nahalungkat mo na an gabos kong pagsadiri, ano an nakua mo na pagsadiri mo? Iluwas mo digdi sa atubang kan satong mga tawohan tanganing sinda an magsabi kun siisay sa sato an tama.
38Sa laog nin beynteng taon yaon ako sa kaibahan mo; mayong naghulos minsan saro kan saimong babaeng karnero o kanding; asin minsan saro kan saimong hayop dai ko kinakan.
39Kun igwang saro na ginadan kan mga maringis na hayop, dai ko na dinadara saimo tanganing ipahiling na mayo akong sala; binabayadan ko na sana huli ta pinapabayadan mo an arin man na hinabon sa aldaw o sa banggi.
40Tinios ko an init kan aldaw asin an lipot kan banggi; dai na ako nagkakatorog.
41Iyan an nagin buhay ko sa laog nin beynteng taon na yaon ako saimo. Naglingkod ako saimo sa laog nin katorseng taon para sa duwang aki mo, asin anom na taon para sa saimong mga hayop. Alagad sampolong beses mo pang liniwat an sweldo ko.
42Kun dai ako inibahan kan Dios nin sakong mga magurang, an Dios ni Abraham asin ni Isaac, tibaad haloy mo na akong pinalayas na mayo nin ano man na dara. Alagad nahiling nin Dios an sakong kasakitan asin an sakong kapagalan, kaya naanggotan ka niya kasubanggi.”
An Pinagkaoyonan ni Jacob asin ni Laban
43Sinimbag ni Laban si Jacob, “Mga aki ko an mga babaeng ini; sadiri ko an saindang mga aki asin rogaring ko an mga hayop na ini. An totoo, sadiri ko an gabos na nahihiling mo. Alagad huli ta dai na akong magigibo tanganing mapugol sinda,
44andam ako na makipagtipan sa saimo. Magtambak kita nin mga gapo na iyo an danay na magpapagiromdom sato kan satong tipan.”
45Kaya kuminua si Jacob nin gapo asin pinatindog ini bilang sarong hariging giromdom,
46dangan sinabihan an saiyang mga tawohan na magtambak nin mga gapo; duman na sinda nagkakan sa kataed kan tinambak na mga gapo.
47Nginaranan ini ni Laban nin Jegar-Sahadutaasin Galeed naman an inginaran kaini ni Jacob.
48Sinabihan ni Laban si Jacob, “An tambak na gapong ini iyo an magpapagiromdom sato.” Kaya an lugar na idto nginaranan Galeed.
49Nagsabi pa si Laban, “Bantayan logod kita nin Kagurangnan mantang harayo kita sa lambang saro.” Kaya an lugar inapod man Mizpa.
50Nagsabi pa si Laban, “Kun maglaen an saimong pagtratar sa mga aki kong babae, o kun mag-agom ka nin ibang mga babae, minsan dai ko maisihan, giromdoma na nagbabantay sato an Dios.
51Uya an tinambak na gapo asin an hariging giromdom na ibinugtak ko sa pagultanan tang duwa.
52Ini an mga saksi na dai ako malampas sa tambak na ini tanganing kalabanon ka asin dai ka man malampas digdi o sa hariging giromdom na ini tanganing kalabanon ako.
53Husgaran logod kita kan Dios ni Abraham, ni Nahor, asin nin saindang mga magurang.” Kaya nanumpa si Jacob sa ngaran kan Dios na sinamba ni Isaac na saiyang ama.
54Nagbuno siya nin hayop na saiyang idinolot duman sa bukid dangan inapod niya an saiyang mga tawohan tanganing magkakan. Duman na sinda naagahan sa bukid.
55Pagkaagang amay, hinadokan ni Laban an saiyang mga makoapo asin mga aki dangan benendisyonan niya sinda; pakatapos, nagpuli na siya sa saiyang harong.
Genesis 32
Nag-andam si Jacob sa Pagsabat ki Esau
1Mantang naglalakaw si Jacob, sinabat siya kan mga anghel nin Dios.
2Kan mahiling niya sinda, nagsaboot siya, “Kampo ini nin Dios!” Kaya an lugar inapod niyang Mahanaim.
3Nagsugo nin mga tawo si Jacob pasiring sa saiyang tugang na si Esau sa daga nin Edom.
4Pinasunod niya sinda na magsabi ki Esau: “Kagurangnan, ako si Jacob, na saimong sorogoon, nagpapahayag saimo na nakierok ako ki Laban asin ngunyan pa sana mapuli.
5Dakul na an sadiri kong baka, asno, karnero, kanding asin oripon. Nagpasugo ako saimo sa paglaom na magigin marahay an pag-ako mo sako.”
6Kan magbalik ki Jacob an mga sinugo, nagsabi sinda, “Nakaolay mi an tugang mong si Esau. Pasiring na siya digdi sa pagsabat saimo kaiba an kwatro syentos kan saiyang mga tawohan.”
7Natakot asin nahandal si Jacob, kaya binanga niya sa duwang grupo an mga tawo asin mga hayop na kaiba niya.
8Nagsaboot siya, “Kun salakayon asin gadanon ni Esau an enot na grupo, pwedeng makadulag an ikaduwa.”
9Dangan namibi si Jacob, “O Dios ni Abraham saka ni Isaac na sakuyang ama, dangoga ako! Ika, Kagurangnan, an nagtaram sako na magpuli sa sakong daga saka sa sakong mga kadugo, asin papakarahayon mo an gabos para sa sako.
10Bako akong maninigo kan danay mong pagkamoot asin kan pagkamaimbod na ipinahiling mo sako, na saimong oripon. Binalyo ko an Jordan na sugkod sana an dara alagad ngunyan nagbalik ako na may kaiba nang duwang grupo.
11Nakikimaherak ako na iligtas mo ako sa tugang kong si Esau, huli ta natatakot ako saiya; tibaad salakayon asin gadanon niya kami gabos sagkod an kababaehan saka kaakian.
12Giromdoma an saimong panuga na papakarahayon mo an gabos para sako asin na tatawan mo ako nin dakul na mga kapagarakian na dai mabilang arog kan baybay sa dagat.”
13-15Duman sa lugar na idto naagahan si Jacob. Dangan, sa mga hayop niya, nagpili siya nin panregalo sa tugang niyang si Esau: dos syentos na babaeng kanding saka beynteng lalaking kanding, dos syentos na babaeng karnero dangan beynteng lalaking karnero, treyntang mag-inang kamelyo, kwarentang babaeng baka asin sampolong lalaking baka, beynteng babaeng asno saka sampolong lalaking asno.
16Sinuhay niya ini gabos, pinaggrupo-grupo dangan ipinadara sa saiyang mga oripon; sarong oripon sa lambang grupo. Sinabihan niya sinda, “Mag-enot na kamo sako asin bugtakan nindo nin distansya an lambang grupo nin hayop.”
17Tinogon niya an enot na oripon, “Sa oras na masabatan ka kan tugang kong si Esau asin hapoton ka, ‘Siisay an saimong kagurangnan? Masaen ka? Siisay an kagsadiri kan mga hayop sa enotan mo?’
18simbagon mo siya nin, ‘Sadiri ini kan saimong oripon na si Jacob. Ipinapadara niya an mga ini bilang regalo sa kagurangnan niyang si Esau. Kasunod mi na si Jacob.’”
19Siring man an itinogon niya sa ikaduwa, sa ikatolo asin sa iba pang namamahala kan mga hayop: “Ini an sabihon nindo ki Esau sa oras na masabat nindo siya.
20Sabihon nindong, ‘Kasunod mi na si Jacob na saimong oripon.’” Nagsaboot si Jacob, “Sa kadaklan kan regalo ko, mawawara na an saiyang kaanggotan sako. Kaya sa oras na masabat ko siya, papatawadon na niya ako.”
21Pinaenot niya an mga regalo alagad duman na siya nagpaaga sa kampo.
Nakigumolan si Jacob sa Anghel
22Kan bangging idto, nagbangon si Jacob asin dinara sa ibong kan Salog nin Jabbok an saiyang duwang agom, an duwa niyang kasaroan asin an onse niyang aki.
23Pakabalyohan niya sainda, sunod niyang pinaibong an gabos niyang pagsadiri,
24alagad nagpawalat siya. Dangan nagtunga an sarong lalaki asin nakigumolan ki Jacob sagkod na madali nang magliwanag an aldaw.
25Kan mahiling kan lalaki na dai siya nanggagana, sinuntok niya sa piad si Jacob na ikinataplis kan tolang sa piad kaini.
26Dangan nagsabi an lalaki, “Butasi ako, huli ta nagliliwanag na.” Nagsimbag si Jacob, “Dai taka bubutasan sagkod na dai mo ako bendisyonan.”
27Naghapot an lalaki, “Ano an ngaran mo?” "Jacob,” an simbag kaini.
28Nagsabi an lalaki, “Poon ngunyan bako nang Jacob an ngaran mo kundi Israel, huli ta nakigumolan ka sa Dios saka sa mga tawo, asin nanggana ka.”
29Nagsabi si Jacob, “Sabihan man sako an ngaran mo.” Nagsimbag an lalaki, “Tano ta gusto mong maaraman an sakong ngaran?” Dangan benendisyonan niya si Jacob.
30Nagsabi si Jacob, “Nahiling ko an lalawogon nin Dios alagad buhay pa ako”; kaya an lugar nginaranan niyang Peniel.
31Nagsirang na an aldaw kan maghale si Jacob sa Peniel; pilay siyang naglakaw huli sa saiyang piad.
32Kaya sagkod ngunyan, dai kinakakan kan mga Israelita an laman na yaon sa piad kan hayop huli ta iyo iyan an parte na tinamaan kan suntokon si Jacob.
Genesis 33
Sinabat ni Jacob si Esau
1Nahiling ni Jacob na nagdadangadang si Esau kaiba an kwatro syentos na kalalakihan, kaya an kaakian binanga niya ki Lea, ki Rachel saka sa duwa niyang kasaroan.
2Pinaenot niya an duwa niyang kasaroan sagkod an saindang mga aki; isinunod niya si Lea saka an mga aki kaini dangan pinahudyan niya si Rachel asin si Jose.
3Nangenotan si Jacob sainda asin pitong beses siyang nagdapa sa daga mantang naglalakaw pasiring ki Esau.
4Alagad nagdalagan si Esau sa pagsabat saiya, kinugos siya dangan hinadokan; pareho sindang naghibi.
5Kan mahiling ni Esau an kababaehan asin kaakian naghapot siya, “Siisay an mga kairiba mong ini?” Nagsimbag si Jacob, “Sinda an mga aking pinagmarahay nin Dios na itao sako.”
6Enot na nagdolok ki Esau an mga kasaroan ni Jacob saka an saindang mga aki; nagduko sinda sa paggalang;
7dangan nagdolok si Lea kaiba an saiyang mga aki. Huring nagdolok si Jose saka si Rachel; nagduko man sinda ki Esau sa paggalang.
8Naghapot si Esau, “Ano an kahulogan kaidtong nasabatan kong sarong grupo?” "Mga regalo ko idto saimo tanganing makua ko an saimong marahay na boot,” an simbag ni Jacob.
9Alagad nagsabi si Esau, “Igwa na ako kan magkakanigo sako, tugang ko; saimo na sana iyan.”
10Nagsimbag si Jacob, “Bakong siring kaiyan; kun talagang marahay na an boot mo sako, akoon mo an sakong regalo. Huli ta, kan mahiling ko an lalawogon mo, garo man sanang nahiling ko an lalawogon nin Dios, orog na ngunyan na inako mo ako sa marahay na boot.
11Kaya nakikimaherak ako na akoon mo an regalong dara ko saimo; nagin marahay sako an Dios asin tinawan ako kan gabos kong kaipuhan.” Nagparapirit si Jacob kaya inako ni Esau an regalo.
12Nagsabi si Esau, “Magpadagos na kita sa satong paglakaw; ako an mangengenot saindo.”
13Alagad nagsimbag si Jacob, “Aram mo man sana na maluluya pa an mga aki, asin kaipuhan na mangnohon ko an mga ogbon kan karnero saka baka
patin an saindang ina. Kun manganaan an mga hayop sa saindang paglakaw sa sarong aldaw, magagadan sinda gabos.
14Mag-enot ka na sako, huli ta aantabayan ko an mga hayop asin kaakian sosog sa rikas kan saindang paglakaw sagkod na maabotan taka sa Edom.”
15“Kun siring mawalat ako nin nagkapira sa mga tawohan ko,” an sabi ni Esau. Alagad nagsimbag si Jacob, “Dai na kaipuhan huli ta gusto ko sanang makua an marahay mong boot.”
16Kaya nagpuli sa Edom si Esau kan aldaw na idto,
17alagad nagpaduman sa Sukkot si Jacob. Nagpatindog siya duman nin harong asin mga harong-harong para sa saiyang mga hayop; kaya an lugar na idto nginaranan nin Sukkot.
18Sa saiyang pagpuli hale sa Mesopotamia, nakaabot si Jacob sa syudad nin Shekem, sa daga nin Canaan. Nagkampo siya sa sarong oma na harani sa syudad.
19Binakal niya sa mga kapagarakian ni Hamor, na ama ni Shekem, an dagang pinatindogan niya kan saiyang kampo sa halagang sanggatos na pedaso nin plata.
20Nagpatindog siya nin altar duman asin nginaranan niyang El-Elohe-Israel.
Genesis 34
An Paglupigi ki Dina
1Sarong aldaw, si Dina na aking babae ni Jacob asin ni Lea, nagdalaw sa kababaehan kan Canaan.
2Kan mahiling siya ni Shekem, na aki ni Hamor na Heveo, na prinsipe kan daga, kinua siya kaini asin linupigan.
3Alagad nagayonan si Shekem ki Dina kun kaya tinuboan siya nin pagkamoot sa aking babae ni Jacob. Hiningowa ni Shekem na mahulog man an boot kaini saiya.
4Sinabihan niya an saiyang ama, “Boot kong lakawon mo na magin agom ko an babaeng ini.”
5Naaraman ni Jacob na linupigan ni Shekem an aki niyang si Dina alagad huli ta nagpapastor pa kan mga hayop sa kaomahan an mga aki niyang lalaki, dai siya naggibo nin ano man sagkod na dai pa sinda nagpuli.
6Nagduman ki Jacob si Hamor na ama ni Shekem tanganing makiolay saiya.
7Nag-abot an mga aking lalaki ni Jacob asin kan maaraman ninda an nangyari, nabigla sinda asin naanggot nin marahay huli ta sarong insulto sa mga Israelita an ginibong panlupig ni Shekem sa aki ni Jacob.
8Olay ni Hamor, “Namomoot nin marahay an aki kong si Shekem sa aki mong si Dina; nakikimaherak akong itao mo na si Dina saiya bilang agom.
9Magkaoyon logod kita na pwedeng mag-inaragoman an satong mga nasasakopan.
10Dangan pwede na kamong mag-erok sa kaibahan mi, magnegosyo asin magsadiri nin daga digdi.”
11Sinabihan man ni Shekem si Jacob asin an mga tugang na lalaki ni Dina, “Tawan nindo sako an saindong marahay na boot asin itatao ko saindo an ano man na hagadon nindo.
12Sabihan nindo sako an ano man na regalo saka dote sa kasal, asin itatao ko saindo, kun tugotan nindo akong agomon siya.”
13Alagad huli ta linupigan ni Shekem an saindang tugang na si Dina, nagsimbag ki Shekem asin ki Hamor an mga aking lalaki ni Jacob sa madayang paagi.
14Olay ninda, “Dai kami matugot na itao an samong tugang sa sarong lalaking bakong serkomsisyonado; dakulang insulto iyan sa samo.
15Matugot sana kami sa kondisyon na magpasirkomsisyon kamo arog samo, asin magpasirkomsisyon man an gabos na lalaki saindo.
16Dangan maoyon kami na makipag-agoman saindo. Maerok kami sa saindong daga asin magigin mga kahimanwa nindo.
17Alagad kun habo kamo sa itinao ming kondisyon asin dai kamo magpasirkomsisyon, kukuahon mi si Dina asin mahale kami digdi.”
18Naoyonan ni Hamor asin ni Shekem an kondisyon.
19Kaya ginibo tolos kan hoben an hinagad saiya, huli ta namotan niya si Dina. Siya an pinakaimportanteng myembro kan saiyang pamilya.
20Nagduman sa trangkahan kan syudad si Hamor asin an aki niyang si Shekem, dangan sinabihan an mga kalalakihan,
21“Maboot an mga tawong ini; tugotan ta sindang mag-erok sa kaibahan nyato asin magnegosyo digdi, huli ta dakula man an satong daga. Pwede tang agomon an saindang kadaragahan asin pwede man sindang mag-agom kan satong kadaragahan.
22Alagad maerok sana sinda digdi asin magigin kahimanwa nyato, kun an gabos na lalaki digdi sato magpasirkomsisyon arog sainda.
23Bako daw na mapapasato an gabos nindang hayop asin rogaring? Kaya mag-oyon kita sa kondisyon ninda tanganing mag-erok sinda sa kaibahan ta.”
24Nag-oyon an gabos na kalalakihan kan syudad sa sinabi ni Hamor asin ni Shekem, kaya nagpasirkomsisyon sinda gabos.
25Pakalihis nin tolong aldaw, kan grabe an kulog na namamatean kan kalalakihan huli sa pagserkomsisyon sainda, an duwang aking lalaki ni Jacob na si Simeon saka si Levi, na mga tugang ni Dina, hilom na naglaog sa syudad dara an saindang espada, asin ginadan an gabos na lalaki duman.
26Ginadan ninda si Hamor saka an aki kaining si Shekem. Dangan kinua ninda si Dina sa harong ni Shekem asin naghale.
27Pakatapos, sinamsam kan iba pang aki ni Jacob an gabos na yaon sa syudad bilang pagbalos sa kasosopgan na inabot kan saindang tugang na babae.
28Kinua ninda an mga hayop—baka, asno, asin an gabos na yaon sa syudad sagkod sa kaomahan.
29Kinua ninda an gabos na mahahalagang bagay asin binihag ninda an gabos na babae saka aki; kinua man ninda an gabos na yaon sa mga harong.
30Nagsabi si Jacob ki Simeon asin ki Levi, “Dinarahan nindo ako nin problema; maaanggot sako an mga Cananeo, mga Perezeo saka an gabos na nag-eerok digdi sa daga. Dikit an tawohan ko; kun magkaboronyog sinda laban sako asin salakayon ako, magagadan an bilog tang pamilya.”
31Alagad nagsimbag sinda, “Dai mi maaako na an samong tugang na babae iarog sa sarong maraot na babae.”
Genesis 35
Benendisyonan nin Dios si Jacob sa Betel
1Nagtaram an Dios ki Jacob, “Magduman ka tolos sa Betel asin duman ka mag-erok. Gumibo ka nin sarong altar duman para sako, an Dios na nagpahiling saimo kan ika magdulag sa tugang mong si Esau.”
2Kaya sinabihan ni Jacob an saiyang pamilya asin an gabos na kaibahan niya, “Itapok nindo an mga dayuhan na dios na yaon saindo; maglinig kamo kan saindong sadiri asin magsangle kamo kan saindong gubing,
3huli ta maduman kita gabos sa Betel tanganing ikatugdok ko nin altar an Dios na nagtabang sako sa panahon nin kasakitan asin nag-iba sako saen man ako magduman.”
4Kaya itinao ninda ki Jacob an gabos nindang mga dayuhan na dios sagkod an mga hikaw na sulot ninda. Ilinubong ini gabos ni Jacob sa irarom kan poon nin sarong hamurawon na kahoy na harani sa Shekem.
5Kan magpoon na sindang maglakaw, natakot nin marahay an mga tawong nag-eerok sa mga syudad sa palibot ninda, kaya dai sinda linamag kan mga ini.
6Nakaabot si Jacob asin an gabos na kaiba niya sa Luz (o Betel) sa daga nin Canaan.
7Itinugdok niya duman an sarong altar asin an lugar nginaranan niyang El-Betel, huli ta duman nagpahiling saiya an Dios kan nagdulag siya sa saiyang tugang.
8Duman nagadan si Debora na paraaling ni Rebecca. Ilinubong siya sa tangod nin sarong hamurawon na kahoy sa habagat kan Betel, kaya an lugar na idto nginaranan Allon-bacut.
9Nagpahiling giraray an Dios ki Jacob kan magbalik ini hale sa Mesopotamia. Benendisyonan siya nin Dios
10asin tinaraman, “Jacob an ngaran mo, alagad poon ngunyan aapodon ka nang Israel.” Kaya nagin Israel an saiyang ngaran.
11Nagtaram saiya an Dios, “Ako an Makakamhan na Dios. Magkaigwa ka nin dakul na aki. Gigikanan ka nin dakul na nasyon asin sa saimo magikan an mga hade.
12Itatao ko saimo an daga na itinao ko ki Abraham saka ki Isaac, asin itatao ko man iyan sa saimong mga kapagarakian.”
13Dangan binayaan siya nin Dios.
14Sa lugar na idto, saen nagtaram saiya an Dios, nagpatindog si Jacob nin hariging giromdoman na an ibabaw inulaan niya nin arak saka lana nin oliba.
15An lugar nginaranan niyang Betel.
An Pagkagadan ni Rachel
16Naghale sa Betel si Jacob kaiba an saiyang pamilya, asin kan harani na sinda sa Efrat, nag-abot an oras kan pangaki ni Rachel; dipisil an saiyang pangaki.
17Kan grabe na an kulog kan pagporos niya, sinabihan siya kan partera, “Dai ka matakot, Rachel; lalaki na naman an ipapangaki mo.”
18Alagad naghihingagdan na si Rachel asin bago siya nautsan, nginaranan niyang Benoni an saiyang aki, alagad inapod ining Benjamin kan saiyang ama.
19Nagadan si Rachel asin ilinubong sa may dalan pasiring sa Efrat (na ngunyan inaapod Betlehem).
20Nagbugtak si Jacob nin sarong hariging giromdoman sa linubongan ki Rachel asin sagkod ngunyan idtoon pa iyan duman.
21Dangan nagpadagos sa paglakaw si Jacob asin nagkampo sa ibong kan tore nin Eder.
An Mga Aki ni Jacob
22Kan nag-eerok na si Jacob sa dagang idto, dinorogan ni Ruben si Bilha na saro kan mga kasaroan nin saiyang ama; naanggot nin marahay si Jacob kan maisihan ini. Dose an mga aking lalaki ni Jacob.
23An mga aki ni Lea iyo si Ruben (an matuang aking lalaki ni Jacob), si Simeon, Levi, Juda, Issakar, asin Zabulon.
24An mga aki ni Rachel iyo si Jose asin si Benjamin.
25An mga aki ni Bilha na katabang ni Rachel iyo si Dan asin si Neftali.
26An mga aki ni Zilpa na katabang ni Lea iyo si Gad saka si Aser. An mga ini iyo an mga aki ni Jacob na namundag saiya sa Mesopotamia.
An Pagkagadan ni Isaac
27Dinalaw ni Jacob si Isaac na saiyang ama duman sa Mamre, harani sa Hebron, saen nakihimanwa si Abraham asin si Isaac.
28Nabuhay si Isaac sagkod sa edad na syento otsenta,
29asin nagadan sa pagkagurang; ilinubong siya kan mga aki niyang si Esau saka Jacob.
Genesis 36
An Mga Kapagarakian ni Esau
1Iyo ini an mga kapagarakian ni Esau na inaapod man Edom.
2Mga babaeng taga Canaan an saiyang inagom: Si Ada na aki ni Elon na Heteo, si Oholibama na aki ni Ana na aking lalaki ni Zibeon na Heveo,
3asin si Basemat na aki ni Ismael asin tugang ni Nebaiot.
4Namundag ki Ada si Elifaz; ki Basemat si Reuel;
5asin ki Oholibama si Jeus, Jalam saka si Kora. Ini an mga aki ni Esau na namundag saiya sa Canaan.
6Dangan dinara ni Esau an saiyang mga agom, an saiyang mga aking lalaki asin babae, an gabos na myembro kan saiyang harong sagkod an saiyang mga hayop saka rogaring na napasaiya sa daga nin Canaan, asin nagduman sa ibang daga na harayo sa tugang niyang si Jacob.
7Naghale siya huli ta an daga dai na nagkanigo sa saindang magtugang; dakul nang marahay an saindang mga hayop kaya dai na sinda pwedeng mag-erok sa parehong lugar.
8Kaya nag-erok si Esau sa mabulod na daga nin Edom.
9Iyo ini an mga kapagarakian ni Esau na ginikanan kan mga Edomeo.
10Ini an mga ngaran kan mga aking lalaki ni Esau sa saiyang mga agom: si Elifaz na aki ni Ada, si Reuel na aki ni Basemat.
11An mga aki ni Elifaz iyo si Teman, Omar, Zefo, Gatam asin Kenaz.
12(Ki Timna na kasaroan ni Elifaz namundag si Amalek.) Iyo ini an mga aking lalaki ni Esau ki Ada.
13An mga aking lalaki ni Reuel iyo si Nahat, Zera, Shamma, asin si Mizza. Iyo ini an mga aking lalaki ni Esau ki Basemat.
14An agom ni Esau na si Oholibama, na aking lalaki ni Ana, na aki ni Zibeon, nagkaigwa nin tolong aki: si Jeus, si Jalam asin si Kora.
15Iyo ini an mga pamayo na naggikan sa mga aki ni Esau. Sa matuang aking lalaki ni Esau na si Elifaz an mga pamayo iyo si Teman, Omar, Zefo, Kenaz,
16Kora, Gatam, asin Amalek. Sinda an mga aking lalaki ni Ada na agom ni Esau.
17An mga aking lalaki ni Reuel na aki ni Esau iyo si Nahat, Zera, Shamma, asin Mizza. Sinda an mga aking lalaki ni Basemat na agom ni Esau.
18Ini an mga aking lalaki ni Oholibama na aki ni Ana, na agom ni Esau: an mga pamayo iyo si Jeus, Jalam asin Kora.
19Sinda an mga aking lalaki ni Esau na inapod man Edom asin sinda an mga pamayo.
An Mga Kapagarakian ni Seir
20-21An minasunod na mga aking lalaki ni Seir na Horeo iyo an ginikanan kan mga tawong enot na nag-erok sa Edom: si Lotan, Sobal, Zibeon, Ana, Dison, Ezer, asin si Disan.
22Si Lotan iyo an ama ni Hori asin ni Heman. (Igwa siya nin tugang na babae na an ngaran Timna.)
23An mga aking lalaki ni Sobal iyo si Alvan, Manahat, Ebal, Sefo, asin Onam.
24An mga aking lalaki ni Zibeon iyo si Aias asin si Ana. (Iyo ini an Ana na nakahiling kan mainit na mga burabod sa kalangtadan kan binabantayan niya an mga asno kan ama niyang si Zibeon.)
25Duwa an nagin aki ni Ana: sarong lalaki, si Dison, asin sarong babae, si Oholibama.
26An aking lalaki ni Dison iyo si Hemdan, Esban, Itran, asin Keran.
27An mga aking lalaki ni Ezer iyo si Bilhan, Zaavan, asin Akan.
28An mga aking lalaki ni Disan iyo si Uz saka si Aran.
29-30Ini an mga pamayo kan mga Horeo sa daga nin Edom: Lotan, Sobal, Zibeon, Ana, Dison, Ezer, asin Disan.
An Mga Hade nin Edom
31-39An mga hadeng ini iyo an pasurunod-sunod na naghade sa Edom bago nagkaigwa nin hade sa Israel: Si Bela na aking lalaki ni Beor na taga Dinhaba Si Jobab na aking lalaki ni Zera na taga Bozra Si Husam na hale sa rehiyon
nin Teman Si Hadad na aking lalaki ni Bedad na taga Avit (siya an nakadaog kan mga Midianita sa sarong gera sa daga nin Moab) Si Samla na taga Masreka Si Shaul na taga Rehobot sa Eufrates Si Baal-hanan na aking lalaki ni Akbor Si Hadad na taga Pau (an agom niya iyo si Mehetabel na aki ni Matred asin makoapo ni Mezahab)
40-43Iyo ini an ngaran kan mga pamayong Edomeo na naggikan ki Esau: Timna, Alva, Jetet, Oholibama, Ela, Pinon, Kenaz, Teman, Mibzar, Magdiel, asin Iram. An dagang pinag-erokan kan lambang saro kaining mga pamayo namidbidan sa ngaran kan pamayo na nag-erok duman.
Genesis 37
Si Jose asin an Saiyang mga Tugang
1Padagos na nag-erok si Jacob sa Canaan, an daga na pinag-erokan kan saiyang ama.
2Iyo ini an istorya kan pamilya ni Jacob. Si Jose, sa edad na dyes y syeteng taon, iyo an nagpapastor kan mga hayop sa kaibahan kan saiyang mga tugang na mga aki ni Bilha asin ni Zilpa—mga kasaroan kan saiyang ama na si Jacob. Isinumbong ni Jose sa saiyang ama an mga maraot na ginigibo kan saiyang mga tugang.
3Orog na namotan ni Jacob si Jose ki sa gabos niyang aki, huli ta namundag ini kan gurang na siya; iginibo niya ini nin sarong halabang gubing na may manggas.
4Kan namasdan kan mga tugang ni Jose na mas padangat siya kan saindang ama, naongis sinda saiya mala ngani ta dai na ninda ini kinakaolay sa marahay na boot.
5Nagkaigwa kaidto nin pangatorogan si Jose asin kan inistorya niya ini sa mga tugang niya, orog sindang naanggot sa saiya.
6Nagsabi siya sainda, “Dangoga nindo an pangatorogan ko:
7gabos daa kita nagbuburugkos kan mga inasyab na trigo sa oma, kan magbuhat asin magtindog nin tanos an sakong binugkos. Pinalibotan kan
saindong binugkos an sakong binugkos asin dinukoan ninda ini sa paggalang.”
8Nagsabi sinda saiya, “Sa paghona mo, ika an magigin hade asin kagsakop nyamo?” Kaya orog na naongis sa saiya an saiyang mga tugang huli kan saiyang mga pangatorogan asin mga pinagsasabi.
9Dangan nangatorogan na naman si Jose asin inistorya niya ini sa saiyang mga tugang, “Nangatorogan na naman ako na nahiling ko an aldaw, an bulan asin an onseng bitoon na nagduko sa paggalang sako.”
10Inosip man ini ni Jose sa saiyang ama alagad inanggotan siya kaini, “Anong pangatorogan iyan? An boot mong sabihon, madolok asin mataong galang kami saimo—ako, asin an saimong ina, sagkod an saimong mga tugang?”
11Kaya naori saiya an saiyang mga tugang alagad an bagay na ini pinaghorophorop kan saiyang ama.
Ipinabakal si Jose asin Dinara sa Egipto
12Sarong aldaw, nagpaduman sa Shekem an mga tugang ni Jose tanganing pasabsabon an mga hayop kan saindang ama.
13Sinabihan ni Jacob si Jose, “Magduman ka sa Shekem, sa mga tugang mong nagpapasabsab kan mga hayop.” Nagsimbag si Jose, “Andam akong magduman.”
14Sinabihan siya ni Jacob, “Lakaw na, asin hilinga kun marahay an kamugtakan kan saimong mga tugang saka kan mga hayop; dangan magbalik ka asin osipan mo ako.” Kaya pinalakaw ni Jacob si Jose hale sa Kapantayan nin Hebron. Nakaabot si Jose sa Shekem
15asin sarong lalaki an nakanumpong saiya kan nalalagalag siya sa kaomahan. Hinapot si Jose kan lalaki, “Ano an hinahanap mo?”
16Nagsimbag siya, “Hinahanap ko an sakong mga tugang. Pwede mo daw akong ikatukdo kun saen sinda nagpapasabsab kan mga hayop?”
17Nagsimbag an lalaki, “Naghale na sinda alagad nadangog ko sindang nagsabi na maduman sinda sa Dotan.” Kaya sinundan ni Jose an saiyang mga tugang dangan nanumpongan niya sinda sa Dotan.
18Natanawan ninda si Jose sa harayo asin bago ini nakaabot sainda, nakaplano na sindang gadanon siya.
19Nag-orolay-olay sinda, “Nagdadangadang an parapangatorogan.
20Madya kamo, gadanon ta siya; pakatapos ihulog ta siya sa saro kan mga mamarang bubon. Dangan sabihon tang ginadan siya nin sarong maringis na hayop. Hilingon ta kun ano an mangyayari sa mga pangatorogan niya.”
21Nadangog ni Ruben an sinabi ninda kaya naghingowa siyang iligtas si Jose. Nagsabi siya, “Dai ta na siya paggadanon.
22Dai kita magpabulos nin dugo; ihulog ta na sana siya sa bubon na ini digdi sa kalangtadan, alagad dai ta siya pagkulogan.” Sinabi niya ini tanganing iligtas si Jose sa saindang mga tugang dangan papulion siya sa saiyang ama.
23Kaya pag-abot ni Jose sa saiyang mga tugang, hinubaan siya ninda kan halaba niyang gubing na may manggas;
24dangan dinara siya ninda asin ihinulog sa sarong mamarang bubon.
25Mantang nagkakakan sinda, nahiling ninda an grupo nin Ismaelita na hale sa Gilead asin mapaduman sa Egipto. An saindang mga kamelyo kargado nin mga pahamot, balsamo, saka mira.
26Nagsabi si Juda sa saiyang mga tugang, “Anong pakinabang an mapapasato kun gadanon ta an satong tugang asin matahoban an krimen?
27Ipabakal ta na sana siya sa mga Ismaelitang iyan; sa siring na paagi, dai na kaipuhan na kulogon ta pa siya; tugang ta siya, sadiri tang dugo saka laman.” Dinangog siya kan saiyang mga tugang.
28Kan mag-agi an mga negosyanteng Midianita, hinawas sa bubon si Jose kan magturugang dangan ipinabakal sa mga negosyante sa halagang beynteng pedaso nin plata. Dinara si Jose kan mga negosyanteng Ismaelita sa Egipto.
29Kan balikan ni Ruben an bubon asin nahiling na mayo na duman si Jose, ginisi niya an saiyang gubing sa kamondoan.
30Nagbalik siya sa saiyang mga tugang dangan nagsabi, “Mayo si Jose sa bubon! Ano na an gigibohon ko?”
31Nagbuno sinda nin kanding dangan ibinuntog ninda sa dugo an gubing ni Jose.
32Dinara ninda an gubing sa saindang ama asin sinabihan, “Nakua mi ini. Midbida daw kun gubing ini ni Jose.”
33Namidbidan ini ni Jacob asin nagsabi, “Saiya an gubing na ini! Ginadan siya nin sarong maringis na hayop. Daing duwa-duwa na nagkaperedaso si Jose!”
34Dangan ginisi ni Jacob an saiyang gubing sa kamondoan asin nagsulot siya nin sako; haloy niyang pinagmondoan an kagadanan kan saiyang aki.
35Dinalaw si Jacob kan gabos niyang aking lalaki asin babae tanganing rangahon, alagad padagos siyang nagmondo. Olay niya, “Magagadan akong nagmomondo para sa sakong aki.” Siring kaiyan an pagmondo ni Jacob para ki Jose.
36Kan panahon na ini sa Egipto, ikinapabakal na si Jose kan mga negosyanteng Midianita ki Potifar na sarong kapitan kan mga bantay sa palasyo kan hade.
Genesis 38
Si Juda asin si Tamar
1Kan panahon na iyan, binayaan ni Juda an saiyang mga tugang asin nag-erok siya sa kaibahan nin sarong lalaking Adullamita na an ngaran Hira.
2Duman niya namidbid an sarong babaeng taga Canaan na aki ni Sua. Inagom niya an daraga,
3asin nangaki ini nin lalaki na nginaranan niyang Er.
4Nagbados giraray an agom ni Juda asin nangaki nin lalaki na nginaranan niyang Onan.
5Nangaki pa nin lalaki an saiyang agom asin nginaranan niyang Shela. Nasa Akzib si Juda kan mamundag an aki.
6Si Er na saiyang matua, ikinua ni Juda nin agom na an ngaran Tamar.
7Alagad maraot an ugale ni Er asin dai siya naoyonan nin Kagurangnan, kaya ginadan siya nin Kagurangnan.
8Sinabihan ni Juda si Onan, “Dorogi an balo kan saimong tugang, asin otoba an katongdan nin sarong bayaw tanganing magkaigwa nin aki an saimong tugang.”
9Alagad aram ni Onan na dai man mapapasaiya an aki, kaya kan dorogan niya an agom kan saiyang tugang, inula niya sa daga an saiyang semilya, tanganing dai niya matawan nin aki an saiyang tugang.
10Dai naoyonan nin Kagurangnan an ginibo niya kaya ginadan man siya nin Kagurangnan.
11Dangan sinabihan ni Juda si Tamar na saiyang manugang, “Magbalik ka sa harong kan saimong ama asin magdanay ka sa pagkanibalo sagkod na magdakula an aki kong si Shela.” Sinabi niya ini huli ta natakot siyang magadan man si Shela arog kan mga tugang kaini. Kaya nagpuli si Tamar asin nag-erok sa harong kan saiyang ama.
12Dai nahaloy nagadan an agom ni Juda. Kan matapos na an panahon kan pagmondo, si Juda, kaiba an amigo niyang si Hira na Adullamita, nagduman sa Timna sa lugar na pinagguguntingan kan saiyang mga karnero.
13Igwang nakaosip ki Tamar na an saiyang panugangan maduman sa Timna sa paggunting kan mga karnero.
14Kaya hinuba ni Tamar an gubing niyang sa balo asin nagsulot nin iba; tinahoban niya nin belo an saiyang lalawogon dangan tuminukaw sa may trangkahan kan banwaan nin Enaim, sa dalan pasiring sa Timna. Aram ni
Tamar na dakula na si Shela, an ngohod na aki ni Juda, alagad dai pa siya itinatao ni Juda ki Shela bilang agom.
15Kan mahiling ni Juda si Tamar, naghona siya na si Tamar sarong maraot na babae, huli ta tinahoban kaini an saiyang lalawogon.
16Dinolok siya ni Juda sa gilid kan dalan asin sinabihan, “Gurano man an hagad mo?” (Dai namidbidan ni Juda na an babae iyo an saiyang manugang.) Nagsimbag si Tamar, “Ano an ikakatao mo sako?”
17Nagsabi si Juda, “Papadarahan taka nin sarong ogbon na kanding hale sa sakong mga ataman na hayop.” Nagsimbag si Tamar, “Tugot ako, kun wawalatan mo ako nin sangra sagkod na ikapadara mo sako an kanding.”
18“Ano an itatao ko saimo bilang sangra?” an hapot ni Juda. Nagsimbag siya, “An saimong singsing na pangmarka kaiba an gakod asin an dara mong sugkod.” Itinao ini gabos ni Juda ki Tamar. Nagdorog sindang duwa, asin nagbados si Tamar.
19Nagpuli siya, hinale an belo, asin isinulot giraray an gubing niyang sa balo.
20Sinugo ni Juda an amigo niyang si Hira na darahon sa babae an ogbon na kanding asin kuahon saiya an mga isinangra niyang gamit. Alagad dai nakua ni Hira an babae.
21Naghapot siya sa mga lalaki kan Enaim, “Haen na an maraot na babae na nagtutukaw digdi sa may dalan?” "Mayo man nin arog kaiyan na babae digdi minsan kaidto,” an simbag ninda.
22Nagbalik si Hira ki Juda asin nagsabi, “Dai ko nahiling an babae, asin an kalalakihan duman nagsabi na mayo man nin maraot na babae sa lugar ninda minsan kaidto.”
23Nagsabi si Juda, “Pabayaan ta na saiya an mga gamit ko ta tibaad pagngisihan kita kan mga tawo. Babayadan ko na kuta siya alagad dai mo man siya nahiling.”
24Pakalihis nin tolong bulan, igwang nag-osip ki Juda, “Nagin maraot na babae an manugang mong si Tamar asin bados siya ngunyan.” Nagboot si Juda, “Iluwas nindo siya asin suloon sagkod na magadan.”
25Mantang ilinuluwas ninda si Tamar, nagpatogon siya sa panugangan niya, “Nabadosan ako kan lalaking kagsadiri kan mga gamit na ini. Midbida nin marahay kun kiisay ining singsing na pangmarka kaiba an gakod asin ining sugkod.”
26Namidbidan an mga ini ni Juda asin nagsabi siya, “Orog na matanos siya ki sa sako, huli ta dai ko siya itinao sa aki kong si Shela bilang agom.” Dai na nanggad dinorogan ni Juda si Tamar.
27Kan mangangaki na si Tamar, napag-araman na kambal an nasa tulak niya.
28Kan nagpoporos na si Tamar, ilinuwas kan sarong aki an saiyang kamot; kinapotan ini kan partera asin ginakodan nin pulang torsido dangan nagsabi, “Ini an naenot.”
29Alagad kan ilaog giraray kan aki an saiyang kamot, naenot na namundag an saiyang tugang. Nagsabi an partera, “Siring palan kaini an paglusot mo!” Kaya nginaranan siyang Perez.
30Dangan namundag man an saiyang tugang na may gakod nin pulang torsido sa saiyang kamot; nginaranan siyang Zera.
Genesis 39
Si Jose asin an Agom ni Potifar
1Dinara si Jose sa Egipto kan mga Ismaelita asin ipinabakal siya ninda ki Potifar, sarong opisyal na Egipcio, na kapitan kan mga bantay sa palasyo kan hade.
2Inibahan nin Kagurangnan si Jose kaya nag-uswag siya. Nag-erok si Jose sa harong kan Egipcio niyang kagurangnan,
3na nakamasid na iniibahan nin Kagurangnan si Jose asin pinapauswag an gabos na gibo.
4Nagustohan si Jose ni Potifar, asin ginibo siya kaining pinaniwalaan na sorogoon; siya an nagin parapamahala kan harong ni Potifar asin kan gabos na pagsadiri kaini.
5Poon kaidto, huli ki Jose, benendisyonan nin Kagurangnan an harong kan Egipcio asin an gabos na pagsadiri kaini.
6Itinao ni Potifar an gabos niyang pagsadiri sa pamamahala ni Jose. Mayo na siyang ibang minamangno kundi an saiyang kinakakan. Gwapo si Jose asin marahay an saiyang tindog,
7kaya dai nahaloy, nagkaigwa nin pagmawot saiya an agom ni Potifar asin nagsabi saiya, “Dorogan mo ako.”
8Nagsayuma si Jose asin nagsabi, “Dai na naghahadit an sakong kagurangnan kan manongod digdi sa harong huli ta uya ako. Ginibo niya akong parapamahala kan gabos niyang pagsadiri;
9pareho an samong kapangyarihan digdi sa harong asin dai siya nin ipinapangalad sako kundi ika sana, huli ta agom ka niya. Tano ta magibo ako kan siring na karigsokan asin magkasala ako sa Dios?”
10Minsan inoroaldaw kan agom ni Potifar an pag-alok ki Jose, nagsayuma siya.
11Sarong aldaw, naglaog sa harong si Jose tanganing mag-trabaho, asin mayo gabos sa harong an mga sorogoon.
12Kaya kinapotan kan agom ni Potifar an gubing ni Jose asin nagsabi, “Dorogan mo ako.” Nakadalagan si Jose paluwas kan harong alagad nawalat an saiyang alikboy sa kamot kan agom ni Potifar.
13Kan mahiling kan babae na nawalat ni Jose an saiyang alikboy pagdulag saiya,
14inapod niya an mga oripon niya sa harong asin nagsabi, “Hilinga nindo ini! Nagdara digdi sato an agom ko nin sarong Hebreyo na iyo man sana an
masopog sato. Linaog niya ako sa sakong kwarto tanganing lupigan, alagad nagkurahaw ako.
15Kan madangog niya an kurahaw ko, nagdalagan siya paluwas kan harong asin nawalat an alikboy niya.”
16Sinaray niya an alikboy sagkod na magpuli an kagurangnan ni Jose
17dangan inosipan niya kan parehong istorya: “An sorogoon mong Hebreyo na dinara mo digdi, naglaog sa sakong kwarto asin sinopog ako.
18Alagad kan magkurahaw ako, nagdalagan siya paluwas kan harong asin nawalat an alikboy niya sa sako.”
19Naanggot nin marahay si Potifar kan madangog an sumbong kan agom.
20Ipinadakop niya si Jose asin ipinabilanggo sa namumugtakan kan mga bilanggo kan hade.
21Alagad inibahan si Jose nin Kagurangnan na nagpahiling saiya nin danay na pagkamoot, kaya naoyonan siya kan bantay kan bilanggoan.
22Ginibo kaining parapamahala si Jose kan gabos na bilanggo asin kan gabos na trabaho sa bilanggoan.
23Kaya daing paghadit an bantay sa ano man na ipinapamahala niya ki Jose, huli ta kaibahan ni Jose an Kagurangnan asin pinauswag ini sa gabos na trabaho.
Genesis 40
Ipinaliwanag ni Jose an mga Pangatorogan kan mga Bilanggo
1Dai nahaloy, nagkasala sa hade kan Egipto an saiyang kopero saka an saiyang panadero.
2Naanggot an hade sainda
3asin ipinabilanggo sa harong kan kapitan kan mga bantay, sa bilanggoan na namumugtakan ni Jose.
4Haloy na nabilanggo an duwa asin nagin sorogoon ninda si Jose sa pagboot kan kapitan.
5Sarong banggi, duman sa bilanggoan, nangatorogan an kopero asin an panadero alagad an saindang pangatorogan magkaiba an kahulogan.
6Pagkaaga, naabotan sinda ni Jose na parehong mamondo.
7Hinapot niya sinda, “Tano ta mamondo kamo ngunyan?”
8Nagsimbag sinda, “Pareho kaming nangatorogan asin mayo digdi nin siisay man na makakapaliwanag kun ano an kahulogan.” Nagsimbag si Jose, “An Dios an nagtatao kan kakayahan sa pagpaliwanag nin mga pangatorogan. Istoryahan daw nindo sako.”
9An kopero kan hade nagsabi, “Sa pangatorogan ko, igwa nin sarong poon nin ubas sa atubang ko
10na igwa nin tolong sanga. Kan magdahon an mga sanga, namurak tolos ini dangan naghirinog an mga ubas.
11Kapot ko an kalis kan hade; ginuno ko an mga ubas asin pinuga ko an mga ini sa kalis dangan itinao ko sa hade.”
12Nagsabi si Jose, “Ini an kahulogan kan pangatorogan mo: an tolong sanga, tolong aldaw.
13Pakalihis nin tolong aldaw, papaluwason ka digdi kan hade, papatawadon asin papabalikon sa dati mong trabaho. Ika giraray an matao sa hade kan saiyang kalis siring kan enot na mga aldaw kan ika an saiyang kopero.
14Alagad giromdoma man ako kun nasa marahay ka nang kamugtakan, na maonabihan mo ako sa hade asin matabangan na makaluwas digdi sa bilanggoan.
15Bako kong kagustohan an pagdigdi sa Egipto; kinidnap ako sa daga kan mga Hebreyo, asin minsan digdi sa Egipto, mayo akong ginibong ano man tanganing ilaog sa bilanggoan.”
16Pagkahiling kan panadero na marahay an paliwanag sa pangatorogan kan kopero kan hade, nagsabi siya ki Jose, “Nagkaigwa man ako nin pangatorogan: suknong ko an tolong basket nin tinapay.
17An basket na nasa ibabaw nalalaogan kan manlaen-laen na kakanon para sa hade, asin kinarakan idto kan mga gamgam.”
18Nagsimbag si Jose, “Iyo ini an kahulogan: an tolong basket, tolong aldaw.
19Pakalihis nin tolong aldaw, papaluwason ka digdi kan hade asin papupugotan ka! Dangan ipapabitay niya an saimong bangkay sa sarong kahoy asin kakakanon kan mga gamgam an saimong laman.”
20Pakalihis nin tolong aldaw, sa kumpleanyo kan hade, nagtao siya nin bangkete sa gabos niyang opisyal; pinaluwas niya sa bilanggoan an saiyang kopero asin an saiyang panadero dangan pinaatubang sinda sa saiyang mga opisyal.
21Ibinalik niya sa dating katongdan an saiyang kopero
22alagad ipinagadan niya an panadero. Nangyari an gabos siring sa sinabi ni Jose.
23Alagad dai nagiromdoman si Jose kan kopero kan hade; nalingawan na siya kaini.
Genesis 41
Ipinaliwanag ni Jose an mga Pangatorogan kan Hade
1Pakalihis nin duwang taon, nangatorogan an hade nin Egipto na nakatindog siya sa pangpang kan Salog nin Nilo,
2kan maghawas hale sa salog an pitong matataba saka magagayon na baka, dangan nagpoon manabsab kan doot.
3Dai nahaloy, pito pang baka na maniniwang asin makakanos an naghawas asin nagtindog sa kataed kan ibang mga baka na yaon duman sa pangpang kan salog.
4Dangan kinakan kan mga maniniwang na baka an mga matatabang baka. Nagimata an hade.
5Nagkatorog siya giraray asin nangatorogan na naman na sa sarong poon nin mais nagbuswak an pitong purosok asin matatagas na puso.
6Dangan nagbuswak pa nin pitong puso na saradit asin tagiltilon huli sa init kan doros na hale sa desyerto.
7Hinalon kan mga saradit na puso nin mais an mga purosok na puso. Nagimata an hade asin naaraman niyang nangatorogan siya.
8Alagad pagkaaga nahadit siya nin marahay kaya ipinaapod niya an gabos na salamangkero asin mago sa Egipto. Isinaysay niya sainda an saiyang mga pangatorogan, alagad mayo nin siisay man na nakapaliwanag kaini saiya.
9Dangan nagsabi sa hade an saiyang kopero, “Nagiromdoman ko ngunyan an kasalan ko.
10Kan anggot ka sako asin sa panadero, ipinabilanggo mo kami sa harong kan kapitan kan mga bantay.
11Nangatorogan kami sa parehong banggi alagad magkaiba an kahulogan kan samong pangatorogan.
12Yaon duman an sarong hoben na Hebreyo, an oripon kan kapitan kan mga bantay. Kan isaysay mi saiya an samong mga pangatorogan, ipinaliwanag niya samo an kahulogan kan mga ini.
13Nagkatotoo sa samo an saiyang sinabi: ibinalik mo ako sa dati kong katongdan alagad ipinagadan mo an panadero.”
14Ipinaapod si Jose kan hade, asin pinaluwas siya tolos sa bilanggoan. Pakatapos niyang mag-ahit asin magsangle kan saiyang gubing, nag-atubang siya sa hade.
15Sinabihan siya kan hade, “Nangatorogan ako alagad mayo nin siisay man na nakakapaliwanag kaiyan. Igwang nakasabi sako na nakakapaliwanag ka nin mga pangatorogan.”
16Nagsimbag si Jose, “Mahal na hade, bakong ako, kundi an Dios an mapaliwanag saimo.”
17Nagsabi an hade, “Nangatorogan ako na nakatindog ako sa pangpang kan Salog nin Nilo,
18kan maghawas an pitong matataba saka magagayon na baka asin nagsabsab kan doot.
19Dangan naghawas man an pitong maniniwang saka makakanos na baka na kaidto ko pa sana nahiling sa bilog na daga nin Egipto.
20Kinakan kan mga ini an mga matatabang baka,
21alagad pakatapos nindang kakanon an mga idto, mayo nin siisay man na makasabing kinakan ninda an mga matatabang baka huli ta maniwang man giraray sinda siring kan dati. Dangan nagimata ako.
22Nangatorogan pa akong nahiling ko an pitong puso nin mais na purosok asin matatagas na nagbuswak sa sarong poon.
23Dangan nagbuswak man an pitong saradit asin tagiltilon na puso nin mais huli sa init kan doros na hale sa desyerto,
24asin hinalon an mga purosok saka matatagas na puso. Inistorya ko an mga pangatorogan na ini sa mga salamangkero, alagad mayong nakapaliwanag sako.”
25Sinabihan ni Jose an hade, “Pareho an kahulogan kan duwang pangatorogan; ipinahayag saimo nin Dios an saiyang gigibohon.
26An pitong matatabang baka, pitong taon; asin an pitong purosok na puso nin mais, pito man na taon; saro an kahulogan ninda.
27An nagsunod na pitong maniniwang na baka asin an pitong tagiltilon na puso nin mais huli sa init kan doros na hale sa desyerto, pitong taon nin gutom.
28Siring sa sinabi ko, ipinahayag saimo nin Dios an saiyang gigibohon.
29Magigin abunda sa bilog na Egipto sa maabot na pitong taon,
30alagad pakatapos kaini maabot an pitong taon nin gutom, asin an mga abundang taon malilingawan huli ta an bilog na daga papasakitan kan gutom.
31An panahon nin abunda malilingawan huli kan grabeng gutom na masunod.
32An pagigin doble kan saimong pangatorogan nangangahulogan na itinalaga iyan nin Dios asin madali na niyang gibohon.
33“Kaya ngunyan magpili ka nin sarong madonong asin may kakayahan na lalaki dangan ibugtak mo siyang parapamahala kan bilog na Egipto.
34Magbugtak ka man nin mga enkargado kan daga, asin kuahon mo an ikalimang parte kan gabos na produkto kan daga sa laog kan pitong taon nin abunda.
35Pagbotan mo sinda na tiponon an gabos na pagkakan sa laog kan mga maabot na taon nin abunda asin tawan mo sinda nin kapangyarihan sa pagtipon saka sa pagbantay kan pagkakan sa mga syudad.
36Iaandam an pagkakan na iyan para sa daga sa laog kan pitong taon nin gutom na maabot sa Egipto. Sa siring na paagi dai magugutom an mga tawo.”
Ginibong Gobernador kan Egipto si Jose
37Naoyonan kan hade nin Egipto asin kan gabos niyang opisyal an planong ini,
38kaya sinabihan niya sinda, “Makakakua pa daw kita nin arog ki Jose, na igwa kan espiritu nin Dios?”
39Kaya sinabihan si Jose kan hade, “Ipinahiling nin Dios an gabos na ini saimo, kaya mayo nin siisay man na makakaarog saimo sa kadonongan asin sa kakayahan.
40Ika an sakong ibubugtak na parapamahala kan bilog na daga. An saimong pagboot ootobon kan gabos kong nasasakopan. Magigin ikaduwa ka sako sa kapangyarihan.
41Poon ngunyan, ika na an gobernador kan bilog na Egipto.”
42Dangan hinugkot kan hade sa saiyang muro an singsing na may selyo asin isiningsing ki Jose. Sinulotan niya ini nin gubing na pinong lino saka binugtakan nin kulintas na bulawan.
43Tinawan man si Jose kan hade kan ikaduwa niyang karwahe tanganing lunadan niya kaiba an mga bantay na maeenot sa saiya asin magkukurahaw, “Luhod kamo!” Sa siring na paagi nagin gobernador si Jose kan bilog na Egipto.
44Sinabihan siya kan hade, “Ako an hade nin Egipto, asin sinasabihan taka na mayo nin siisay man sa daga nin Egipto na makakaitaas kan saiyang kamot o bitis sagkod na dai mo itinutugot.”
45-46Dangan si Jose nginaranan Zafenat Panea kan hade, asin tinawan siya kaini nin agom, si Asenat, an aki ni Potifera na sarong padi sa On. Treynta na an edad ni Jose kan magpoon siyang maglingkod sa hade nin Egipto. Pakahale niya sa atubang kan hade, naglibot siya sa bilog na daga.
47Sa laog nin pitong taon, nagkaigwa nin dakul saka marahay na ani sa daga.
48Tinipon ni Jose an gabos na pagkakan dangan sinaray niya sa mga syudad. Sa lambang syudad, sinararay niya an pagkakan na naani sa kaomahan na nasa palibot.
49Dakul nin marahay an ani, kaya inontok ni Jose an pagtakad kaiyan—garo iyan baybay sa dagat.
50Bago nag-abot an mga taon nin gutom, igwa na nin duwang aking lalaki si Jose ki Asenat.
51Olay ni Jose, “Pinalingawan sako nin Dios an gabos kong pagtios asin an pamilya nin sakong ama”; kaya nginaranan niyang Manases an matua niyang aki.
52Nagsabi pa siya, “Tinawan ako nin Dios nin mga aki sa daga nin sakong kasakitan”; kaya nginaranan niyang Efraim an ikaduwa niyang aki.
53Natapos an pitong taon nin abunda sa daga nin Egipto,
54asin siring sa sinabi ni Jose, nagpoon an pitong taon nin gutom. Igwa nin gutom sa ibang lugar, alagad igwang pagkakan sa bilog na Egipto.
55Kan magpoon nang magutom an mga Egipcio, naghagad sinda nin pagkakan sa hade. Pinagbotan niya sinda na magduman ki Jose asin magsunod sa sasabihon kaini.
56Kan lakop na an grabeng gutom sa bilog na daga, binukasan ni Jose an gabos na sarayan nin pagkakan dangan pinabakalan niya nin mais an mga Egipcio.
57Nagduman sa Egipto an mga tawo hale sa gabos na lugar kan kinaban tanganing magbakal nin mais, huli ta grabe an gutom minsan saen.
Genesis 42
Nagduman sa Egipto an mga Tugang ni Jose
1Kan maaraman ni Jacob na igwang pagkakan sa Egipto, sinabihan niya an saiyang mga aki, “Tano ta dai kamo minahiro?
2Nadangog kong igwa nin pagkakan sa Egipto; magduman kamo dangan magbakal nin pagkakan tanganing dai kita magkagaradan sa gutom.”
3Kaya nagpaduman sa Egipto an sampolong tugang ni Jose sa ama,
4alagad dai pinaiba ni Jacob si Benjamin na tugang ni Jose, huli ta natakot si Jacob na tibaad may maraot na mangyari saiya.
5Nag-abot sa Egipto an mga aki ni Jacob asin an iba pang mabarakal nin pagkakan, huli kan gutom sa daga nin Canaan.
6Bilang gobernador, nagpabakal si Jose nin pagkakan sa mga tawong hale sa manlaen-laen na lugar kan kinaban. Pag-abot sa Egipto kan mga tugang ni Jose, nagdapa sinda sa atubang niya.
7Kan mahiling sinda ni Jose, namidbid niya sinda, alagad dai siya nagpamalisya. Hinapot niya sinda sa maisog na tingog, “Mga taga saen kamo?” "Mga taga Canaan kami asin napadigdi tanganing magbakal nin makakakan,” an simbag ninda.
8Kaya namidbid nanggad sinda ni Jose, alagad dai siya ninda namidbidan.
9Nagiromdoman ni Jose an saiyang mga pangatorogan. Nagsabi siya sainda, “Mga espiya kamo; nagdigdi kamo tanganing aramon an kaluyahan kan dagang ini.”
10Nagsimbag sinda, “Bako kaming mga espiya. Nagdigdi kami bilang saimong mga oripon sa pagbakal nin kakanon.
11Magturugang kami. Bako kaming mga espiya kundi mga onesto kaming tawo.”
12Nagsabi si Jose sainda, “Dai ako naniniwala! Nagdigdi kamo tanganing aramon an kaluyahan kan dagang ini.”
13Nagsimbag sinda, “Dose kaming magturugang; mga aki nin saro sanang ama sa daga nin Canaan. Gadan na an saro ming tugang, asin an samong ngohod idtoon ngunyan sa kaibahan kan samong ama.”
14Nagsimbag si Jose, “Siring sa nasabi ko na, mga espiya kamo.
15Mababalo kamo sa paaging ini: minasumpa ako sa ngaran kan hade na dai kamo makakahale digdi sagkod na dai magdigdi an ngohod nindong tugang.
16Magpuli an saro saindo asin kuahon siya; an iba saindo ibibilanggo sagkod na mapatunayan na totoo an saindong sinabi. Alagad kun bako, minasumpa ako sa ngaran kan hade, na mga espiya kamo.”
17Dangan ipinabilanggo niya sinda sa laog nin tolong aldaw.
18Sa ikatolong aldaw sinabihan niya sinda, “Ako sarong tawo na may pagkatakot sa Dios; giboha nindo ini asin mabubuhay kamo:
19kun onesto kamo, magpapawalat sa bilanggoan an saro saindo; an iba pwedeng magpuli na asin darahon sa nagugutom nindong pamilya an pagkakan na saindong binakal.
20Dangan darahon nindo digdi sako an ngohod nindong tugang. Ini an magpapatunay na totoo an sinabi nindo asin dai ko kamo gagadanon.” Nag-oyon sinda,
21asin nag-orolay, “Nagbabayad na kita ngunyan kan ginibo ta sa satong tugang. Nahiling nyato an saiyang kasakitan kan makimaherak siya sato, alagad dai ta siya dinangog. Ngunyan kita man an pinapasakitan.”
22Nagsabi si Ruben, “Sinabihan ko na kamong dai nindo pagkulogon an aki, alagad habo kamong magdangog. Kaya nagbabayad kita ngunyan kan pagkagadan niya.”
23Nasabotan ni Jose an gabos nindang sinabi alagad, dai ninda ini aram huli ta nakiolay sinda saiya sa paagi nin interprete.
24Binayaan ngona sinda ni Jose asin naghibi. Dangan nagbalik siya sainda saka pinili si Simeon na saiyang ipinagapos sa atubang ninda.
Nagpuli sa Canaan an mga Tugang ni Jose
25Nagboot si Jose na panoon nin mais an mga sako kan saiyang mga tugang, asin ibugtak giraray sa sako an kwarta nin lambang saro, patin tawan sinda nin makakakan sa dalan. Sinunod ini gabos.
26Dangan ikinarga kan magturugang sa saindang mga asno an mais na binakal ninda, asin naghale.
27Sa lugar na pinagpahingaloan ninda, binukasan kan saro sa sainda an saiyang sako tanganing pakakanon an saiyang asno, asin nahiling niya an saiyang kwarta sa ibabaw kan mais.
28“Inuli an kwarta ko; uya sa ibabaw kan mais!” an sabi niya sa saiyang mga tugang. Tinakigan sinda asin tarakot na nag-orolay, “Ano ining ginibo nin Dios sa sato?”
29Pag-abot ninda sa ama nindang si Jacob sa daga nin Canaan, inosip ninda an gabos na nangyari sa sainda. Olay ninda,
30“Tinuyaw kami kan gobernador kan Egipto asin pinagdudahan kaming mga espiya sa saiyang daga.
31Sinimbag mi siya na, ‘Bako kaming mga espiya kundi onestong mga tawo.
32Dose kaming magturugang sa ama; an saro ming tugang gadan na asin an ngohod idtoon duman sa Canaan kaiba kan samong ama.’
33Nagsimbag samo an gobernador, ‘Sa paaging ini maaaraman ko kun mga onesto kamo: mawawalat an saro saindo sa kaibahan ko; an iba magpuli na asin darahon an pagkakan sa gutom nindong pamilya.
34Ipag-iba nindo digdi sako an saindong ngohod na tugang. Saka ko maaaraman na bako kamong mga espiya kundi onestong mga tawo; dangan ibabalik ko saindo an saindong tugang asin pwede na kamong mag-erok asin magnegosyo digdi.’”
35Kan iula ninda an laog kan saindang sako, nakua ninda an sadiri nindang kwarta; kaya nagkatarakot sinda asin si Jacob na saindang ama.
36Sinabihan sinda ni Jacob, “Gusto nindong mawara an gabos kong aki. Mayo na si Jose; mayo na man si Simeon; asin ngunyan gusto nindong ipag-iba si Benjamin. Ako an nakukulogan!”
37Sinabihan ni Ruben an saiyang ama, “Kun dai ko ikabalik saimo si Benjamin, pwede mong gadanon an duwa kong aki. Ipaniwala mo siya sako asin ibabalik ko siya saimo.”
38Alagad nagsimbag si Jacob, “Dai nindo pwedeng ipag-iba an aki ko; huli ta gadan na an tugang niya asin siya na sana an natatada. Tibaad may mangyari saiya sa dalan. Gurang na ako asin an kamondoan na dadarahon nindo sako iyo an magadan sako.”
Genesis 43
Nagbalik sa Egipto an mga Tugang ni Jose kaiba si Benjamin
1Orog na nagin makuri an gutom sa Canaan
2asin kan naubos na kan pamilya ni Jacob an mais na binakal ninda sa Egipto, nagsabi siya sa mga aki niya, “Magduman giraray kamo asin magbakal nin dikit na pagkakan para sato.”
3Nagsimbag si Juda, “Pinatanidan nanggad kami kan lalaki na dai niya kami aatubangon sagkod na dai mi kaiba an samong tugang.
4Kun paibahon mo samo an samong tugang, maduman kami dangan mabakal nin pagkakan;
5alagad kun dai mo siya paibahon samo, dai kami maduman, huli ta sinabihan kami kan lalaki na dai niya kami aatubangon sagkod na dai mi kaiba an samong tugang!”
6Nagsabi si Jacob, “Tano ta tinawan nindo ako nin problema huli sa pagsabi sa lalaki na igwa pa kamo nin sarong tugang?”
7Nagsimbag sinda, “Pinagparahapot kami kan lalaki manongod samo asin sa samong pamilya, ‘Buhay pa an saindong ama? Igwa pa kamong tugang?’ Kaipuhan simbagon mi an saiyang mga hapot. Paano mi maaaraman na ipapaiba niya samo an samong tugang?”
8Nagsimbag si Juda sa saiyang ama, “Paibaha na sako an aki dangan maduman na kami tanganing mabuhay kita asin dai magadan sa gutom.
9Iginagarantiya ko an sakong buhay; ako an masimbag para saiya. Kun dai ko siya ikabalik saimo na buhay, ako an basolon mo sagkod pa man.
10Duwang balik na kuta an naginibo mi kun dai kita nagparaatraso.”
11Nagsabi si Jacob sainda, “Kun siring an dapat na mangyari, giboha nindo ini: magdara kamo kan pinakamarahay na mga bunga kan daga bilang regalo sa gobernador: dikit na balsamo, dikit na dugos, mga pahamot asin mira, rekado saka almendras.
12Magdara man kamo nin dobleng kantidad, huli ta kaipuhan na iuli nindo an kwartang ibinugtak sa saindong sako. Tibaad nasala sana an pagkalaog duman.
13Ipag-iba nindo si Benjamin na saindong tugang asin magpuli tolos kamo.
14Gibohon logod kan Makakamhan na Dios na maherak saindo an lalaki tanganing ibalik niya saindo si Benjamin asin an saro pa nindong tugang. Kun mawawara an sakong mga aki, dai akong magiginibo.”
15Kaya dinara kan magturugang an mga regalo asin an dobleng kantidad nin kwarta; nagduman sinda sa Egipto kaiba si Benjamin. Duman nag-atubang sinda ki Jose.
16Kan mahiling ni Jose si Benjamin na kaibahan ninda, sinabihan niya an oripon na namamahala kan saiyang harong, “Ipag-iba mo an mga lalaking ini sa sakong harong. Kaiba ko sindang makakan ngunyan na odto, kaya magbuno ka nin hayop asin andamon mo.”
17Sinunod kan oripon an pagboot saiya asin ipinag-iba an magturugang sa harong ni Jose.
18Mantang ipinag-iiba sinda sa harong, nagkatarakot sinda asin nagsaboot, “Ipinag-iba kami digdi huli kan kwartang ibinalik sa samong sako. Tibaad bigla ninda kaming salakayon, kuahon an samong mga asno asin gibohon na mga oripon.”
19Kaya pag-abot ninda sa may pintoan kan harong, sinabihan ninda an sorogoon na namamahala.
20“Nagdigdi na kami kaidto sa pagbakal nin pagkakan.
21Kan magkampo kami sa dalan sa samong pagpuli, binukasan mi an samong mga sako dangan nakua kan lambang saro samo an saiyang kwarta sa ibabaw kan mais. Dinara mi giraray an kwarta tanganing ikaoli,
22saka nagdara pa kami nin ibang kwarta tanganing ibakal nin pagkakan. Dai mi aram kun siisay an nagbugtak kan kwarta sa samong sako.”
23Nagsimbag an sorogoon, “Dai kamo mahandal; dai kamo matakot. An saindong Dios, an Dios kan saindong ama, iyo an nagbugtak kan kwarta sa saindong mga sako para saindo. Naresibi ko an saindong kabayadan.” Dangan pinaluwas kan sorogoon si Simeon asin dinara sa sainda.
24Pinadagos kan sorogoon an magturugang sa harong ni Jose; tinawan niya sinda nin tubig tanganing maghanaw kan saindang bitis, dangan pinakakan an saindang mga asno.
25Inandam kan magturugang an mga regalo na itatao ninda ki Jose pag-abot niya sa odto, huli ta nasabihan sindang kaiba niya sinda sa pagkakan.
26Pag-abot ni Jose sa harong, itinao ninda saiya an mga regalo asin nagdarapa sinda sa atubang niya sa paggalang.
27Kinomusta ni Jose an magturugang dangan hinapot, “Sinabi nindong gurang na an saindong ama, komusta siya? Buhay pa siya?”
28Nagsimbag sinda, “Buhay pa siya asin marahay an kamugtakan.” Dangan nagruluhod sinda sa saiyang atubang.
29Kan mahiling ni Jose an saiyang tugang na si Benjamin, nagsabi siya, “Iyo ini an ngohod nindong tugang na sinabi nindo sako? Mapasaimo an bendisyon nin Dios, aki ko.”
30Dangan binayaan ni Jose an mga tugang niya, huli ta dai niya mapugolan an luha niya kan mahiling niya si Benjamin. Kaya naglaog siya sa saiyang kwarto asin duman naghibi.
31Pakatapos niyang maghugas kan saiyang lalawogon, nagbalik siya asin pinakosog an saiyang boot, dangan nagsabi, “Andamon an lamesa.”
32Pinuwestohan si Jose sa sarong lamesa asin an mga tugang niya sa saro pang lamesa. An mga Egipcio na nagkakakan duman suhay man na pinuwestohan huli ta dai ninda maaako na makahampang sa pagkakan an mga Hebreyo.
33Nagturukaw sa atubangan ni Jose an magturugang sosog sa saindang pagkamundag, magpoon sa matua sagkod sa ngohod. Kan mareparo ninda kun paano sinda pinatukaw, ngaralas sindang naghirilingan.
34Dinarahan sinda nin pagkakan hale sa lamesa ni Jose asin si Benjamin dinarahan nin pagkakan na limang beses kadakul ki sa ibang tugang niya. Nagkakan sinda asin nag-inom sa kaibahan ni Jose sagkod na naburat sinda.
Genesis 44
An Nawawarang Kalis
1Pinagbotan ni Jose an sorogoon na pinaniwalaan niya kan saiyang harong, “Panoa nin pagkakan an mga sako kan mga lalaking ini, sagkod na kaya pa nindang darahon asin ilaog mo sa mga sako, sa ibabaw kan mais, an kwartang ibinayad kan lambang saro.
2An sakuyang kalis ipaibabaw mo sa mais, sa laog kan sako kan ngohod nindang tugang, kaiba kan saiyang kwarta.” Sinunod kan sorogoon an sinabi saiya.
3Pagkaagang amay, pinahale na an magturugang kaiba an saindang mga asno.
4Dai pa sinda nakakaharayo sa syudad, sinabihan ni Jose an pinaniwalaan niyang sorogoon, “Lamaga an mga lalaking idto. Kun maabotan mo na sinda, hapoton mo, ‘Tano ta binalosan nindo nin maraot an marahay na gibo?
5Tano ta hinabon nindo an platang kalis kan sakong kagurangnan? An kalis na idto an saiyang iniinoman asin ginagamit sa paghula. Grabe an saindong naginibong pagkakasala!’”
6Kan maabotan kan sorogoon an magturugang, sinabi niya an mga tataramon na idto.
7Nagsimbag sinda, “Ano an boot mong sabihon? Minasumpa kami na dai mi ginibo an siring.
8Aram mong ibinalik mi ngani hale pa sa Canaan an kwartang nakua mi sa samong sako. Tano ta maghabon kami nin plata o bulawan sa harong kan saimong kagurangnan?
9Kun siisay man samo an makuahan kan kalis na sinabi mo gagadanon, asin kami gabos magigin mga oripon kan kagurangnan mo.”
10Nagsimbag an oripon, “Oyon ako sa sinabi nindo, alagad an makuahan sana kan kalis an sakong magigin oripon; libre an iba.”
11Hidali nindang ibinaba an saindang mga sako asin binukasan.
12Saro-sarong siniyasat kan oripon ni Jose an mga sako magpoon sa sako kan matua sagkod sa sako kan ngohod, asin nakua niya an kalis sa sako ni Benjamin.
13Sa kamondoan kan magturugang, ginirisi ninda an saindang gubing, dangan ikinarga sa mga asno an saindang dara asin nagbalik sa syudad.
14Kan magduman sa harong ni Jose si Juda kaiba an saiyang mga tugang, inabotan pa ninda siya duman. Nagdarapa sinda sa atubang niya.
15Nagsabi si Jose, “Ano ining ginibo nindo? Dai nindo aram na an tawong arog sako pwedeng makahula kan saindong ginibo?”
16Nagsimbag si Juda, “Ano pa an samong masasabi saimo, kagurangnan? Paano mi sasabihon na mayo kaming sala? Ipinahiling nin Dios an samong kasalan. Oripon mo na kami gabos, bako sana an nakuahan kan kalis.”
17Nagsabi si Jose, “Dai ko magigibo iyan! Idto sanang nakuahan kan sakuyang kalis an sakong magigin oripon asin an iba saindo makakapuli na sa saindong ama.”
Nakimaherak si Juda para ki Benjamin
18Nagdolok si Juda ki Jose asin nagsabi, “Kagurangnan, tugote akong magpaliwanag; dai ka maanggot sako huli ta garong ika man sana an hade.
19Kagurangnan, hinapot mo kami kun igwa pa kaming ama o ibang tugang
20dangan sinimbag mi ika nin, ‘Igwa pa kami nin ama na gurang na asin nin sarong tugang na namundag saiya kan siya gurang na. Gadan na an tugang kan ngohod mi, asin siya na sana an buhay sa mga aki kan saiyang ina; namomotan siya nin marahay kan saiyang ama.’
21Sinabihan mo kaming ipag-iba mi siya digdi tanganing mahiling mo.
22Sinabi ming dai niya pwedeng bayaan an saiyang ama; kun gibohon niya iyan, magagadan an saiyang ama.
23Dangan nagsabi ka, ‘Dai na kamo makakaatubang sako sagkod na dai nindo kaiba an tugang nindo.’
24“Kan magpuli na kami sa samong ama, inosipan mi siya kan sinabi mo.
25Dai nahaloy, pinabalik niya kami digdi tanganing magbakal nin dikit na pagkakan.
26Nagsimbag kami, ‘Dai kami malakaw; dai man sana kami makakaatubang sa lalaki kun dai mi kaiba an samong ngohod na tugang. Maduman kami kun kaiba mi an ngohod ming tugang.’
27Sinabihan kami kan samong ama, ‘Aram nindo na duwa sana an inaki kan agom kong si Rachel.
28Gadan na an saro sainda; ginadan siya kan mga lalaw na hayop asin dai ko na siya nahiling poon na maghale siya.
29Kun darahon pa nindo an sarong ini ngunyan dangan may maraot na mangyari saiya, an kamondoan na dadarahon nindo sako iyo an magadan sako, orog pa na gurang na ako nin marahay.’
30-31“Kaya, kagurangnan,” an padagos ni Juda, “kun ako magpuli sa sakong ama na dai kaiba an aki, sa oras na dai siya mahiling kan sakong ama, magagadan siya. Yaon sa buhay kan aki an buhay kan samong ama, asin huli ta gurang na siyang marahay, an kamondoan na dadarahon mi saiya iyo an magadan saiya.
32Laen pa kaiyan, iginarantiya ko sa sakong ama an sakong buhay para sa aki. Sinabihan ko siya na kun dai ko ikabalik saiya an aki, ako an saiyang basolon sagkod pa man.
33Kaya, kagurangnan, ako na sana an gibohon mong oripon embes na an aki; tugotan mo siyang magpuli kaiba kan saiyang mga tugang.
34Huli ta paano ako makakapuli sa sakong ama kun dai ko kaiba an aki? Dai ko kayang hilingon an kamondoan na titioson kan sakong ama.”
Genesis 45
Nagpamidbid si Jose sa Saiyang mga Tugang
1Dai na napugolan ni Jose an saiyang sadiri sa atubang kan saiyang mga oripon, kaya pinaluwas niya an mga ini sa kwarto. Mayong nawalat duman kan magpamidbid siya sa saiyang mga tugang.
2Nagtangis siya nin makosog, kaya nadangog ini kan mga Egipcio saka ibinareta sa hade.
3Sinabihan ni Jose an saiyang mga tugang, “Ako si Jose. Buhay pa an sakong ama?” Alagad kan madangog ini kan saiyang mga tugang, nagkatarakot sinda kaya dai nakasimbag.
4Dangan nagsabi si Jose, “Magrani kamo sako.” Nagdolok sinda ki Jose asin sinabihan, “Ako an tugang nindong si Jose na ipinabakal nindo sa Egipto.
5Alagad dai kamo magmondo o magbasol kan saindong sadiri na ipinabakal nindo ako digdi. Enot akong ipinadara nin Dios ki sa saindo tanganing ikaligtas an dakul na buhay.
6Ikaduwang taon pa sana ini kan grabeng gutom sa daga; limang taon pa nin pagtios an maabot na mayo nin pag-aarado o pag-aani.
7Enot akong ipinadara nin Dios ki sa saindo tanganing iligtas kamo sa makangalas na paaging ini, asin buhayon kamo sagkod an saindong kapagarakian.
8Kaya bakong kamo an nagpadara sako digdi, kundi an Dios. Ginibo niya akong ikaduwa sa kapangyarihan sa hade asin parapamahala kan bilog na daga niya; ako an nagpapalakaw kan Egipto.
9“Kaya maghidali kamo sa pagpuli sa sakong ama asin sabihan nindo siyang ini an sinabi kan saiyang aking si Jose: ‘Ginibo ako nin Dios na magin parapamahala kan bilog na Egipto; maghidali ka sa pagdigdi sako.
10Mag-erok ka sa rehiyon kan Goshen, harani sako, ika, an saimong kaakian saka mga makoapo, an saimong mga karnero, kanding asin baka, patin an gabos mong pagsadiri.
11Kun nasa Goshen ka na, maaataman taka. Lima pang taon an grabeng gutom; habo kong magutom kamo—ika, an saimong pamilya saka an saimong mga hayop.’”
12Nagsabi pa si Jose, “Ngunyan nahihiling nindo, asin nahihiling mo man, Benjamin, na ako mananggad si Jose.
13Ibareta nindo sa sakong ama kun siisay ako sa Egipto. Isabi nindo saiya an saindong nahiling dangan maghidali kamo asin ipag-iba nindo siya digdi.”
14Kinugos niya an saiyang tugang na si Benjamin asin naghibi; naghibi man si Benjamin mantang kugos ni Jose.
15Mantang naghihibi, kinugos man niya asin hinadokan an saiyang mga tugang. Pakatapos kaini, saka pa sana nakiolay ki Jose an saiyang mga tugang.
16Kan makaabot sa palasyo an bareta na nag-abot an mga tugang ni Jose, naogma an hade dangan an saiyang mga opisyal.
17Nagboot an hade ki Jose, “Sabihi an saimong mga tugang na kargahan nin pagkakan an saindang mga hayop dangan magbalik sa Canaan.
18Ipakua mo sainda an saindong ama asin an saindang mga pamilya dangan magbalik digdi. Itatao ko sainda an pinakamarahay na daga sa Egipto, na matao sainda nin labi pa kan saindang pangangaipo.
19Sabihi man sinda na magdara nin mga lunadan hale digdi sa Egipto para sa saindang mga agom saka saradit na mga aki, asin ipag-iba ninda digdi an saindong ama.
20Dai sinda dapat mahadit na bayaan duman an saindang mga pagsadiri huli ta mapapasainda an pinakamarahay na daga sa bilog na Egipto.”
21Sinunod kan mga aki ni Jacob an sinabi sainda. Tinawan sinda ni Jose nin mga lunadan sagkod pagkakan para sa saindang paglakaw, siring sa ipinagboot kan hade.
22Tinawan man sinda ni Jose nin sanglean na gubing, alagad tinawan niya si Benjamin nin tres syentos na pedasong plata saka limang sanglean na gubing.
23Pinadarahan man ni Jose an saiyang ama nin sampolong asno na kargado nin mga pinakamarahay na mababakal sa Egipto asin sampolong asno na kargado nin mais, tinapay saka iba pang pagkakan para sa saindang paglakaw.
24Dinespedir ni Jose an saiyang mga tugang asin kan mahale na an mga ini, sinabihan niya sinda, “Dai kamo mag-iriwal sa dalan.”
25Naghale sinda sa Egipto asin nagpuli sa saindang ama na si Jacob sa Canaan.
26“Buhay pa si Jose!” an sabi ninda sa saindang ama. “Siya an nagpapalakaw kan bilog na Egipto!” Nabigla si Jacob asin dai siya nagtubod sainda.
27Alagad kan osipan ninda siya kan sinabi ni Jose, asin kan mahiling an mga lunadan na madara saiya sa Egipto, nagtubod siya.
28Nagsabi si Jacob, “Buhay pa an aki kong si Jose! Dai na akong mahahagad pa! Kaipuhan magduman ako asin hilingon siya bago ako magadan.”
Genesis 46
Nagduman sa Egipto si Jacob asin an Saiyang Pamilya
1Kaya dara an gabos niyang pagsadiri, nagduman sa Beer-sheba si Jacob asin nagdolot nin mga atang sa Dios nin saiyang ama na si Isaac.
2Pagkabanggi, inapod siya nin Dios sa sarong bisyon, “Jacob, Jacob!” "Uya ako,” an simbag niya.
3Nagtaram an Dios saiya, “Ako an Dios, an Dios kan saimong ama. Dai ka matakot na magduman sa Egipto; gigibohon takang sarong dakulang nasyon duman.
4Iibahan taka pasiring sa Egipto, asin ibabalik ko sa dagang ini an saimong kapagarakian. Masasakaibahan mo si Jose sa oras kan saimong pagkagadan.”
5Dangan naghale si Jacob sa Beer-sheba. Siya, an saiyang mga makoapo saka an mga agom kan mga aki niya pinalunad kan saiyang mga aki sa mga lunadan na padara kan hade.
6Dinara ninda sa Egipto an mga hayop sagkod an mga rogaring na napasainda duman sa Canaan. Ipinag-iba ni Jacob an gabos niyang kapagarakian:
7an saiyang mga aking lalaki saka mga makoapong lalaki, an saiyang mga aking babae saka mga makoapong babae.
8An pamilya ni Jacob na kaiba niyang nagpasiring sa Egipto iyo an matua niyang aking si Ruben
9sagkod an mga aki kaining lalaki na si Hanok, Pallu, Hezron, asin Carmi.
10Si Simeon sagkod an mga aki kaining lalaki na si Jemuel, Jamin, Ohad, Jakin, Zohar, asin Shaul na aki nin sarong Cananea.
11Si Levi sagkod an mga aki kaining lalaki na si Gerson, Kohat, asin Merari.
12Si Juda sagkod an mga aki kaining lalaki na si Shela, Perez, asin Zera. (Si Er saka si Onan nagkagaradan sa Canaan.) An mga aki ni Perez na si Hezron asin si Hamul.
13Si Issakar sagkod an mga aki kaining lalaki na si Tola, Pua, Jasub, asin Simron.
14Si Zabulon sagkod an mga aki kaining lalaki na si Sered, Elon, asin Jaleel.
15Ini an mga nagin aki ni Jacob ki Lea duman sa Mesopotamia; dai digdi kabilang an aki niyang babae na si Dina. Treynta y tres an bilang kan kapagarakian ni Jacob ki Lea.
16Si Gad sagkod an mga aki kaining lalaki na si Zefon, Haggi, Suni, Ezbon, Eri, Arod, asin Areli.
17Si Aser sagkod an mga aki kaining lalaki na si Imna, Isva, Isvi, Beria, asin an tugang nindang babae na si Sera. An mga aki ni Beria na si Heber asin Malkiel.
18Dyes y seis an bilang kan kapagarakian ni Jacob ki Zilpa, an oripon na babaeng itinao ni Laban sa aki niyang si Lea.
19An mga aki ni Rachel na agom ni Jacob: si Jose asin si Benjamin.
20An mga aki ni Jose sa Egipto: si Manases asin si Efraim. An mga ini iyo an mga aki ni Jose ki Asenat, an aking babae ni Potifera na sarong padi sa On.
21An mga aki ni Benjamin na si Bela, Beker, Asbel, Gera, Naaman, Ehi, Ros, Muppim, Huppim, asin Ard.
22Katorse an bilang kan kapagarakian ni Jacob ki Rachel.
23Si Dan asin an aki kaining lalaki na si Husim.
24Si Neftali asin an mga aki kaining lalaki na si Jazeel, Guni, Jezer, asin Sillem.
25Pito an bilang kan kapagarakian ni Jacob ki Bilha, an oripon na babaeng itinao ni Laban sa aki niyang si Rachel.
26Sesenta y seis an bilang kan mga aki asin makoapo ni Jacob na nagpasiring sa Egipto; dai digdi kabilang an mga agom kan saiyang mga aking lalaki.
27Duwa an nagin aki ni Jose sa Egipto, kaya setenta an nagin bilang kan gabos na kapagarakian ni Jacob sa Egipto.
Si Jacob asin an Saiyang Pamilya sa Egipto
28Pinaenot ni Jacob si Juda tanganing sabihan si Jose na sabaton siya sa Goshen; dangan nakaabot sinda sa Goshen.
29Nagsakay si Jose sa saiyang karwahe asin sinabat an saiyang ama sa Goshen. Kan magkahilingan sinda, kinugos ni Jose an saiyang ama asin nagparahibi.
30Nagsabi si Jacob ki Jose, “Ngunyan na nahiling taka asin naaraman na buhay pa, andam na akong magadan.”
31Sinabihan ni Jose an saiyang mga tugang saka an iba pang pag-iriba, “Maduman ako sa hade tanganing sabihan siya na nag-abot na an sakong
mga tugang asin an gabos na pamilya kan sakong ama na dating nag-erok sa Canaan.
32Sasabihan ko siya na mga pastor kamo asin mga paraataman nin mga hayop; na dinara nindo an saindong mga hayop sagkod an gabos nindong mga pagsadiri.
33Kun apodon kamo kan hade asin hapoton kun ano an saindong trabaho,
34dai nanggad kamo malingaw na magsabi saiya na mga pastor kamo nin mga hayop sa bilog nindong pagkabuhay, siring kan trabaho kan saindong mga ginikanan. Huli kaini, tutugotan niya kamong mag-erok sa rehiyon nin Goshen.” Sinabi ini ni Jose huli ta dai nakikilabot an mga Egipcio sa mga pastor nin hayop.
Genesis 47
1Kaya ipinag-iba ni Jose an lima sa saiyang mga tugang asin nagduman sinda sa hade. Nagsabi siya sa hade, “Nag-abot na hale sa Canaan an sakong ama asin an sakong mga tugang. Dara ninda an saindang mga hayop sagkod an gabos nindang pagsadiri. Idtoon sinda ngunyan sa rehiyon nin Goshen.”
2Dangan ipinamidbid niya sa hade an lima niyang tugang.
3Naghapot an hade sainda, “Ano an saindong mga trabaho?” Nagsimbag sinda, “Mga pastor kami siring kan samong mga ginikanan.
4Nagdigdi kami tanganing makihimanwa sa dagang ini, huli ta makuri an gutom sa Canaan asin mayo nin masasabsab duman an samong mga hayop. Nakikimaherak kami na tugotan mong mag-erok kami sa rehiyon nin Goshen.”
5Sinabihan kan hade si Jose, “Ngunyan na nag-abot na an saimong ama saka mga tugang,
6yaon an bilog na daga kan Egipto na pagpipilian mo. Duman mo sinda paerokon sa rehiyon nin Goshen, an pinakamarahay na parte kan daga. Kun
igwa sa saindang marahay na magpastor, gibohon mo siyang parapamahala kan sakong mga hayop.”
7Dangan dinara ni Jose an saiyang ama asin ipinamidbid sa hade. Benendisyonan ni Jacob an hade.
8Naghapot an hade, “Pira na an edad mo?”
9Nagsimbag si Jacob, “An mga taon nin sakong pakikihimanwa uminabot na sa syento treynta. Kadikit asin masakit an mga taon na iyan, bakong arog kan halawig na panahon nin pakikihimanwa kan sakong mga ginikanan.”
10Benendisyonan giraray ni Jacob an hade bago siya naghale.
11Dangan pinaerok ni Jose sa Egipto an saiyang ama saka an saiyang mga tugang; tinawan niya sinda kan pinakamarahay na daga na harani sa syudad nin Rameses, siring sa ipinagboot kan hade.
12Tinawan man ni Jose nin pagkakan an saiyang ama, an saiyang mga tugang saka an iba pang myembro kan pamilya kan saiyang ama sagkod an pinakaaki sainda.
An Makuring Gutom
13Mayo nin pagkakan sa gabos na lugar huli ta makuri an gutom minsan saen. Pinanruluya an mga Egipcio asin mga Cananeo huli sa gutom.
14Tinipon ni Jose an kwartang kabakalan kan mais dangan dinara sa palasyo.
15Kan maubos na an kwarta kan bilog na Egipto asin Canaan, nagdolok ki Jose an mga Egipcio asin nagsabi, “Tawe man kami nin pagkakan! Hare man kami pagpabayaeng magadan! Gumibo ka nin paagi! Ubos na an samong kwarta.”
16Nagsimbag si Jose, “Daraha nindo sako an saindong mga hayop asin riribayan ko iyan nin pagkakan kun ubos na an saindong kwarta.”
17Kaya dinara kan mga tawo ki Jose an saindang mga hayop asin tinawan niya sinda kan karibay na pagkakan. Kan taon na iyan, an mga tawo tinawan ni Jose nin pagkakan karibay kan saindang mga hayop.
18Kan sunod na taon, nagduman ki Jose an mga tawo asin nagsabi, “Dai mi tatagoon saimo, kagurangnan, an katotoohan na mayo na kaming mga kwarta asin napasaimo na an samong mga hayop. Mayo na nin natatada sa samo na pwede ming itao saimo kundi an samong mga hawak asin an samong mga daga.
19Hare man kami pabayaeng magadan. Gumibo ka nin paagi! Hare pagtugot na magin sarong desyerto an samong mga daga. Ribaya kami asin an samong mga oma nin pagkakan. Kami na an magigin mga oripon kan hade asin siya na an magigin kagsadiri kan samong mga oma. Alagad tawe kami nin mais tanganing mabuhay kami asin tawe man kami nin banhi na itatanom sa samong mga oma.”
20Kaya binakal ni Jose an gabos na daga sa Egipto para sa hade. Napiritan an gabos na Egipcio na ipabakal an saindang daga huli kan makuring gutom. Kaya an gabos na daga nagin pagsadiri kan hade.
21Ginibong oripon ni Jose an gabos na tawo sa Egipto magpoon sa sarong poro kaini sagkod sa ibong na poro.
22An daga sana kan mga padi an dai binakal ni Jose. Dai kaipuhan na ipabakal kan mga padi an saindang daga huli ta igwa sinda nin permanenteng kahirasan nin pagkakan hale sa hade.
23Sinabihan ni Jose an mga tawo, “Ngunyan na aldaw, binakal ko na kamo asin an saindong mga daga para sa hade. Uya an banhi; itanom nindo.
24Sa tig-anihan, itatao nindo an ikalimang parte kan ani sa hade. An natadang apat na parte, gibohon nindong banhi para sa saindong oma asin pagkakan nindo sagkod kan saindong pamilya.”
25Nagsimbag sinda, “Ilinigtas mo an samong buhay; nagin marahayon ka samo, kagurangnan, kaya magigin oripon kami kan hade.”
26Kaya ginibo ni Jose na sarong pagboot sa daga nin Egipto na an ikalimang parte kan ani itatao sa hade. Sagkod ngunyan sinusunod pa an pagboot na ini. An mga daga sana kan mga padi an dai nasadirihan kan hade.
An Huring Kahagadan ni Jacob
27Nag-erok an mga Israelita sa Egipto, sa rehiyon nin Goshen; nagyaman asin nagdakul sinda duman.
28Nag-erok si Jacob sa Egipto sa laog nin dyes y syeteng taon, sagkod na makaabot siya sa edad na syento kwarenta y syete.
29Kan madali na siyang magadan, inapod niya an aki niyang si Jose asin sinabihan, “Ibugtak mo an saimong kamot sa pagultanan kan sakong mga hita asin magsumpa ka na dai mo ako ilulubong sa Egipto.
30Gusto kong iluwas mo ako sa Egipto asin ilubong sa lulubngan kan sakong mga magurang.” Nagsimbag si Jose, “Kukuyogon ko an sinabi mo.”
31Nagsabi si Jacob, “Magsumpa ka na kukuyogon mo ini.” Nagsumpa si Jose, dangan nagduko si Jacob sa may pamayohan kan saiyang higdaan.
Genesis 48
Benendisyonan ni Jacob si Efraim asin si Manases
1Dai nahaloy, naosipan si Jose na naghehelang an saiyang ama. Kaya ipinag-iba niya an duwa niyang aki na si Manases saka si Efraim, asin dinalaw ninda si Jacob.
2Kan maaraman ni Jacob na nagsongko saiya an aki niyang si Jose, nagpirit siyang magtukaw sa higdaan.
3Sinabihan ni Jacob si Jose, “Nagpahiling sako an Makakamhan na Dios duman sa Luz, sa daga nin Canaan asin benendisyonan ako.
4Sinabihan niya akong, ‘Tatawan taka nin dakul na aki tanganing magin dakul na nasyon an saimong mga kapagarakian; itatao ko sa sainda an dagang ini bilang sadiri ninda sagkod pa man.’”
5Nagpadagos si Jacob, “Jose, an duwa mong aking namundag digdi sa Egipto bago ako nagdigdi, sadiri ko; mga aki ko si Efraim saka si Manases, siring na mga aki ko si Ruben asin si Simeon.
6Kun magkaaki ka pa, sinda bako nang sadiri ko, kaya an saindang mamanahon mapapasainda huli ki Efraim asin ki Manases.
7Ginigibo ko ini huli ki Rachel na saimong ina. Kan maghale ako sa Mesopotamia, nagadan si Rachel duman sa daga nin Canaan harani sa Efrat. Ipinagmondo ko nin marahay an saiyang kagadanan. Duman ko siya ilinubong sa tampi kan dalan pasiring sa Efrat.” (An lugar na ini midbid ngunyan sa ngaran na Betlehem.)
8Kan mahiling ni Jacob an duwang aki ni Jose, naghapot siya, “Siisay an mga aking ini?”
9Nagsimbag si Jose, “Sinda an sakong mga aki na itinao nin Dios sako digdi sa Egipto.” Nagsabi si Jacob, “Irani mo sinda sako tanganing mabendisyonan ko.”
10Maluya na an paghiling ni Jacob huli kan saiyang edad asin dai na siya nakakamaan nin marahay. Irinani saiya ni Jose an mga aki asin an mga ini saiyang kinugos saka hinadokan.
11Sinabihan ni Jacob si Jose, “Dai ako naghohona na mahiling ko pa ika alagad itinugot nin Dios na mahiling ko giraray ika sagkod an saimong mga aki.”
12Dangan hinale ni Jose an mga aki sa pagkakatukaw ninda sa tabay ni Jacob asin nagdapa siya sa atubang ni Jacob.
13Ibinugtak ni Jose si Efraim sa wala ni Jacob asin si Manases sa too.
14Alagad pinagkrus ni Jacob an saiyang mga kamot, asin ibinabaw an too niyang kamot sa payo ni Efraim, an mas aki sa duwa, asin an wala niyang kamot sa ibabaw kan payo ni Manases, an matua.
15Dangan benendisyonan niya si Jose: "Bendisyonan logod an mga aking ini nin Dios na pinaglingkodan kan sakong mga magurang na si Abraham asin si Isaac! Bendisyonan logod an mga aking ini nin Dios na nangenot sako sagkod ngunyan!
16Bendisyonan logod an mga aking ini kan anghel na nagligtas sako sa gabos na maraot! Huli sa mga aking ini, mabuhay logod an sakong ngaran asin an ngaran kan sakong mga magurang na si Abraham asin si Isaac! Magkaigwa logod sinda nin dakul na aki, asin dakul na kapagarakian!”
17Nagraot an boot ni Jose kan mahiling niyang ibinabaw ni Jacob an toong kamot sa payo ni Efraim; kaya kinua niya an kamot kan saiyang ama tanganing ibabaw sa payo ni Manases.
18Nagsabi si Jose sa saiyang ama, “Bakong arog kaiyan, ama ko. Iyo ini an matua; sa saiyang payo mo ibugtak an too mong kamot.”
19Alagad nagsayuma an saiyang ama, na nagsabing, “Aram ko, aki ko, aram ko. Magigin sarong dakulang banwaan man si Manases. Alagad orog na magigin dakula an ngohod niyang tugang, asin an saiyang mga kapagarakian magigin dakulang mga nasyon.”
20Kaya kan aldaw na idto, benendisyonan niya sinda na nagsabi, “Gagamiton kan mga Israelita an saindong mga ngaran kun sinda mabendisyon. Masabi sinda, ‘Gibohon ka logod nin Dios siring ki Efraim saka ki Manases.’” Sa paaging ini pinaenot ni Jacob si Efraim ki Manases.
21Dangan nagsabi si Jacob, “Jose, madali na akong magadan, alagad iibahan ka nin Dios asin ibabalik ka niya sa daga kan saimong mga ginikanan.
22Itatao ko saimo, asin bako sa mga tugang mo, an Shekem, an matubang na daga na sakong kinua sa mga Amoreo sa paagi kan sakong espada asin pana.”
Genesis 49
Mga Huring Tataramon ni Jacob
1Inapod ni Jacob an saiyang mga aki dangan sinabihan, “Madya kamo sa palibot ko, asin sasabihon ko an mangyayari sa saindo sa maabot na aldaw:
2“Madya kamo asin paghimate, mga aki ni Jacob. Dangoga nindo an saindong amang si Israel.
3“Ika Ruben, an sakong matua, an sakong kosog, An enot na bunga kan sakong pagkalalaki, Pinakamapaabaw-abaw asin pinakamakosog sa gabos kong aki.
4Garo ka sarong anggot na baha, Alagad bakong ika an pinakamahalaga, Huli ta dinorogan mo an sakong kasaroan Asin dinigtaan mo an higdaan kan saimong ama.
5“Magtugang si Simeon asin si Levi. Ginamit ninda an saindang armas sa paggibo nin kadahasan.
6Dai ako masabay sa saindang mga sekretong orolay, Dai man ako maiba sa saindang pagtiripon, Huli ta sa kaanggotan, nanggadan sinda nin tawo Asin sa kakalwagan, pinilayan ninda an mga toro.
7Sumpaon logod an saindang kaanggotan, huli ta grabe nin marahay, Asin an saindang labi-labing kaanggotan, huli ta sobra an kakurihan. Iwawarak ko sinda sa bilog na daga nin Israel, Sa kaibahan kan mga tawo na nag-eerok diyan.
8“Juda, oomawon ka kan saimong mga tugang. Kakapotan mo sa liog an saimong mga kaiwal. Maduko kan saindang payo an saimong mga tugang.
9Si Juda arog sa sarong leon, Ginagadan niya an saiyang biktima dangan minapuli sa saiyang lungib, Minaunat kan saiyang lawas asin minahigda. Mayong nangangahas na magpukaw saiya.
10Dai mahahale an setro ki Juda, Asin sa mga kapagarakian niya, Sagkod na umabot an kagsadiri kaiyan Asin sa saiya makuyog an mga banwaan.
11An ogbon nin saiyang asno iginagakod niya sa poon nin ubas, Sa pinakamarahay na poon nin ubas. Linalabahan niya an saiyang gubing sa arak, an saiyang bado sa dugo nin ubas.
12Mapupula an saiyang mga mata sa arak na ininom, Maputi an saiyang mga ngipon sa gatas na ininom.
13“Maerok sa tampi kan dagat si Zabulon, Mga barko sa saiyang baybayon madoong. An saiyang teritoryo makakaabot sa Sidon.
14“Si Issakar sarong sutil na asno Na minaunat sa irarom kan saiyang kamadero.
15Kan mahiling niya na marahay an pahingaloan Asin na nakakawili an daga, Tinios niya an magabat na pasan, Asin nagtrabaho bilang oripon.
16“Si Dan an maghuhukom kan saiyang banwaan Bilang saro sa mga tribu nin Israel.
17Siya sarong halas sa gilid kan dalan, Sarong makamandag na halas sa may agihan, Na minakagat kan bool kan kabayo, Tanganing mahulog an lunad kaiyan.
18“O Kagurangnan, halat ko an saimong kaligtasan.
19“Sasalakayon si Gad kan grupo nin mga tulisan, Alagad mabirik siya asin lalamagon sinda.
20“An daga ni Aser matao nin pagkakan. Siya an matao nin pagkakan na maninigo sa hade.
21“Sarong usa si Neftali, na talingkas na nagdadalagan, Na nagtatao nin magagayon na ogbon.
22“Sarong mabinungang sanga si Jose, Sarong mabinungang sanga sa may burabod.
23Mangirhat siyang sinasalakay kan saiyang mga kaiwal Asin linalamag siya ninda kan saindang mga pana.
24Alagad nagin masarig an saiyang pana; Pinakosog an saiyang braso Kan kapangyarihan kan Makakamhan na Dios ni Jacob, Kan Pastor, an Gapo nin Israel.
25An Dios nin saimong ama iyo an nagtatabang saimo An Makakamhan na Dios an nagbebendisyon saimo; Mga bendisyon nin uran hale sa itaas, Asin
nin katubigan sa irarom nin daga, Bendisyon nin mga hayop saka nin mga aki.
26An mga bendisyon kan saimong ama orog pa ki sa bendisyon Na inako kan saiyang mga magurang, Orog pa ki sa mga biyaya kan daing tapos na kabubuldan. Ining mga bendisyon mamugtak logod sa payo ni Jose, Sa angog kan pinalaen sa saiyang mga tugang.
27“Arog sa sarong gutom na lobo si Benjamin, Na aldaw-banggi daing ontok sa paggadan asin sa pagkakan.”
28Iyo ini an doseng tribu nin Israel, asin iyo ini an sinabi kan saindang ama kan bendisyonan niya sinda; benendisyonan ni Israel an lambang saro sainda kan maninigong bendisyon.
An Pagkagadan ni Jacob asin an Paglubongan Saiya
29Dangan pinagbotan ni Jacob an saiyang mga aki, “Magagadan na ako; ilubong nindo ako sa kaibahan nin sakong mga ginikanan, duman sa lungib na nasa oma ni Efron na Heteo,
30sa Makpela, sa sirangan kan Mamre, sa daga nin Canaan. Binakal ni Abraham an lungib asin oma na ini ki Efron tanganing paglubongan.
31Iyo ini an lugar na pinaglubongan ninda ki Abraham sagkod ki Sara na saiyang agom; duman man ilinubong si Isaac saka si Rebecca na saiyang agom; asin duman ko ilinubong si Lea.
32An oma saka an lungib na yaon duman binakal sa mga Heteo. Duman nindo ako ilubong.”
33Pakasabi ni Jacob kaini gabos, naghigda siya giraray asin nagadan.
Genesis 50
1Dangan kinugos ni Jose an bangkay kan saiyang ama asin pinaghahadokan an lalawogon mantang naghihibi.
2Pakatapos, nagboot siyang embalsamaron an bangkay kan saiyang ama.
3An pag-embalsamar ginibo sa laog nin kwarentang aldaw, an tamang bilang nin mga aldaw sa paggibo kaiyan. Ipinagmondo kan mga Egipcio an pagkagadan ni Jacob sa laog nin setentang aldaw.
4Kan matapos na an panahon nin pagmondo, sinabihan ni Jose an mga opisyal kan hade, “Pakidaraha man nindo an mensaheng ini sa hade.
5‘Kan magagadan na an sakong ama, pinasumpa niya ako na duman ko siya ilubong sa inandam niyang lulubngan sa Canaan. Kaya tugote akong ilubong an sakong ama, asin pakatapos, mabalik ako.’”
6Nagsimbag an hade, “Lakaw asin lubongan an saimong ama siring sa saimong panuga.”
7Kaya naglakaw si Jose tanganing ilubong an saiyang ama. Nag-iriba ki Jose an gabos na opisyal kan hade, an mga may halangkaw na katongdan sa palasyo kaini asin an iginagalang na mga Egipcio.
8Nag-iriba man saiya an saiyang pamilya, an saiyang mga tugang sagkod an iba pang myembro kan pamilya nin saiyang ama. An mga saradit na aki saka an mga hayop sana an nawalat sa rehiyon nin Goshen.
9Nag-iriba man ki Jose an mga nakakarwahe asin nakakabayo; sarong dakulang grupo an nagpaduman sa Canaan.
10Kan makaabot sinda sa ginikan nin Atad sa sirangan kan Jordan, haloy sindang nagtarangis nin makosog, asin sa laog nin pitong aldaw, ginibo ni Jose an mga seremonya nin pagmondo para sa saiyang ama.
11Kan mahiling kan mga Cananeo an nagmomondong mga tawo sa Atad, nagsabi sinda, “Solemning marahay an seremonya nin pagmondo na ginigibo kan mga Egipcio!” Kaya an lugar na idto nginaranan Abel-Mizraim.
12Ginibo kan mga aki ni Jacob an ipinagboot niya sainda;
13dinara ninda an saiyang bangkay sa Canaan asin ilinubong sa lungib nin Makpela, sa sirangan nin Mamre, sa oma na binakal ni Abraham ki Efron na Heteo tanganing paglubongan.
14Pakalubong kan saiyang ama, nagbalik si Jose sa Egipto kaiba an saiyang mga tugang sagkod an gabos na nakilubong.
Rinanga ni Jose an Saiyang Mga Tugang
15Pagkagadan kan saindang ama, nag-orolay an mga tugang ni Jose, “Ano an satong gigibohon kun anggot pa sato si Jose asin nag-iisip na magbalos huli kan ginibo ta saiya?”
16Kaya pinasabihan ninda si Jose: “Bago nagadan an satong ama, nagboot siya,
17‘Nakikimaherak ako na patawadon mo na an saimong mga tugang kan sala na naginibo ninda saimo.’ Kaya, nakikimaherak kaming patawadon mo na an kasalan kan mga oripon kan Dios nin saimong ama.” Kan makaabot ki Jose an mensahe, naghibi siya.
18Nagduman man ki Jose an saiyang mga tugang asin nagduko sa saiyang atubang. Nagsabi sinda, “Uya kami sa atubang mo bilang mga oripon.”
19Alagad sinabihan sinda ni Jose, “Dai kamo matakot; huli ta dai ko pwedeng ibugtak an sadiri ko sa lugar nin Dios.
20Nagplano kamo nin maraot laban sako, alagad pinakarahay ini nin Dios tanganing ikaligtas an buhay nin dakul na tawo, na buhay sagkod ngunyan.
21Kaya dai kamo matakot, aatamanon ko kamo sagkod an saindong mga aki.” Siring an pagranga ni Jose sa saiyang mga tugang.
An Pagkagadan ni Jose
22Nagpadagos sa pag-erok si Jose sa Egipto sa kaibahan kan pamilya nin saiyang ama; nabuhay siya sa laog nin syento dyes na taon.
23Nahiling pa niya an mga aki asin makoapo ni Efraim; siya man an nag-ako sa pamilya kan mga aki ni Makir na aki ni Manases.
24Sinabihan ni Jose an saiyang mga tugang, “Madali na akong magadan, alagad aatamanon kamo nin Dios asin papangenotan niya kamo paluwas sa dagang ini pasiring sa dagang ipinanuga niya ki Abraham, ki Isaac asin ki Jacob.”
25Dangan pinasumpa ni Jose an mga kapagarakian ni Israel, “Magsumpa kamo sako na kun darahon na kamo nin Dios sa dagang panuga, na dadarahon nindo an sakong bangkay.”
26Nagadan si Jose sa Egipto sa edad na syento dyes na taon. Pinag-embalsamar ninda an saiyang bangkay asin ilinaog sa sarong kabaong.
Exodo 1
Pinag-orihan an mga Israelita duman sa Egipto
1Iyo ini an mga aki ni Jacob na nag-iriba saiya pasiring sa Egipto, kaiba an saindang mga pamilya:
2si Ruben, Simeon, Levi, Juda,
3Issakar, Zabulon, Benjamin,
4Dan, Neftali, Gad, asin Aser.
5Setenta gabos an kapagarakian ni Jacob. Si Jose na saro pa niyang aki, haloy na sa Egipto.
6Dangan nagadan si Jose, an saiyang mga tugang asin an gabos na henerasyon na idto.
7Alagad an saindang kapagarakian, an mga Israelita, nagkaigwa nin dakul na mga aki kaya kuminosog sinda asin napano ninda an Egipto.
8Dangan nagkaigwa an Egipto nin bagong hade na dai midbid si Jose.
9Nagsabi an hade sa saiyang banwaan, “Dakul nang marahay an mga Israelita asin mas makosog na ki sa sato.
10Kaipuhan magin tuso kita tanganing mapugol an saindang pagdakul, ta kun magkagera, tibaad umapil sinda sa satong mga kaiwal, labanan kita dangan bayaan an satong daga.”
11Kaya nagbugtak sinda nin mga makuring parapamahala tanganing pasakitan an mga Israelita sa paagi nin mga magabat na trabaho. Ipinatugdok sa sainda kan hade an Pitom asin Rameses, mga syudad na sarayan kan mga pagkakan asin kagamitan.
12Alagad kun kasuarin pinasakitan an mga Israelita, lalo logod sindang nagdakul asin orog na nakalakop sa daga nin Egipto. Natakot an mga Egipcio sa mga Israelita
13-14kaya ginibo nindang makaherak an buhay kan mga ini sa paagi nin magagabat na trabaho. Mayong pagkaherak na pinirit nindang magtrabaho an mga Israelita sa saindang mga proyektong pagtugdok nin mga edipisyo asin sa gabos na trabaho sa saindang oma.
15Dangan sinabihan kan hade si Sifra asin si Pua, mga parterang nagpapaaki sa mga babaeng Hebreyo.
16“Kun kamo magpaaki sa mga babaeng Hebreyo, gadanon nindo an aki kun lalaki alagad pabayaan nindong mabuhay kun babae.”
17Alagad dai sinunod kan mga partera an pagboot kan hade huli ta may pagkatakot sinda sa Dios; pinabayaan nindang mabuhay an mga aking lalaki.
18Kaya ipinaapod sinda kan hade dangan hinapot, “Tano ta dai kamo nagsunod? Tadaw ta pinabayaan nindong mabuhay an mga aking lalaki?”
19Nagsimbag sinda, “Iba kaya an mga babaeng Hebreyo sa mga babaeng taga Egipto; bako sindang masakit mangaki, kaya bago umabot an saro samo, nakapangaki na sinda.”
20-21Huli kaini, benendisyonan nin Dios an mga partera asin tinawan niya sinda nin dakul na mga aki. Padagos man na nagdakul asin nagkosog an mga Israelita.
22Kaya nagboot an hade sa mga Egipcio, “Itapok nindo sa Salog nin Nilo an lambang bagong mamundag na lalaki sa mga Hebreyo, alagad pabayaan nindong mabuhay an gabos na aking babae.”
Exodo 2
An Pagkamundag ni Moises
1Kan panahon na ini, may sarong lalaki sa tribu ni Levi na nag-agom nin sarong babaeng katribu niya.
2Nagbados an babae asin nag-aki nin lalaki. Kan mahiling kan ina na magayon an aki, tolong bulan niya ining itinago.
3Alagad kan dai na niya ini pwedeng itago, kuminua siya nin basket na gibo sa bariw asin linahidan niya nin aspalto tanganing dai laogon nin tubig. Ilinaog niya an saiyang aki sa basket, dangan iwinalat sa tahaw kan mga talahib sa gilid kan salog.
4An aki binantayan kan tugang niyang babae sa horoharayo tanganing hilingon kun ano an mangyayari saiya.
5Kan magduman sa salog an aking babae kan hade tanganing magkarigos, mantang naglalakaw-lakaw sa pangpang an saiyang mga katabang, nahiling niya an basket sa tahaw kan mga talahib. Ipinakua niya idto sa sarong katabang.
6Kan bukasan niya an basket, nahiling niya an aking lalaki na naghihibi kaya naherak siya. “Saro ini sa mga aking Hebreyo,” an sabi niya.
7Nagrani sa prinsesa an tugang kan aki dangan naghapot, “Gusto mong ihanap taka nin babaeng Hebreyo na mag-aataman sa aking iyan?”
8“Sige, ihanap mo ako,” an simbag kan prinsesa. Kaya naghale an aking babae asin kinua niya an ina kan aki.
9Sinabihan kan prinsesa an babae, “Atamanon mo an aking ini asin babayadan taka.” Kaya dinara kan babae an aki asin inataman.
10Kan dakula na an aki, ibinalik siya kan saiyang ina sa prinsesa, asin inako siya kaini bilang sadiring aki. Nagsabi an prinsesa, “Ngangaranan ko siyang Moises huli ta hinawas ko siya sa tubig.”
Nagdulag si Moises Pasiring sa Midian
11Kan soltero na si Moises, dinalaw niya an kapwa niya mga Hebreyo, asin nahiling niyang pinapasakitan sinda sa paagi nin magagabat na trabaho. Nahiling pa niya kan pinapakol nin sarong Egipcio an sarong kapwa niya Hebreyo.
12Nangalag-kalag si Moises asin kan mahiling niyang mayo man nin ibang tawo, ginadan niya an Egipcio dangan tinahoban nin baybay.
13Sunod na aldaw, nagbalik siya asin nahiling niyang nag-iiwal an duwang Hebreyo. Hinapot niya an may sala, “Tadaw ta kinukulog mo an kapwa mo Hebreyo?”
14Nagsimbag an lalaki, “Siisay an nagbugtak saimo na magin samong pamayo asin hukom? Ano, gagadanon mo man ako arog kan ginibo mo sa Egipcio?” Natakot si Moises asin nagsaboot, “Aram na palan an ginibo ko.”
15-16Kan maaraman kan hade an nangyari, naghingowa siyang gadanon si Moises, alagad nagdulag ini pasiring sa Midian tanganing duman na mag-erok. Kan nagtutukaw si Moises sa may bubon, uminabot an pitong aking daraga ni Jetro na padi kan Midian, tanganing magharok nin tubig para sa mga raraan kan mga karnero asin kanding kan saindang ama.
17May nag-abot man na mga pastor asin pinalayas sinda. Alagad sinurog ni Moises an mga babae asin pinainom an mga hayop ninda.
18Pagpuli ninda, naghapot an saindang ama, “Tadaw ta naamay kamo ngunyan?”
19“Sinurog kaya kami nin sarong Egipcio kan palayason kami kan mga pastor,” an simbag ninda. “Ihinarok pa ngani niya kami nin tubig dangan pinainom an mga hayop.”
20“Haen siya?” an hapot ni Jetro sa saiyang mga aki. “Tano ta binayaan nindo siya duman? Balik kamo asin alokon nindo siyang magkakan digdi sato.”
21Pinagmarahay ni Moises na duman na mag-erok. Dangan ipinaagom ni Jetro saiya an aki niyang si Zippora.
22Nag-aki si Zippora nin lalaki. Nagsaboot si Moises, “Ngangaranan ko siyang Gersom huli ta saro akong dayuhan sa dagang ini.”
23Pakalihis nin halawig na panahon, nagadan an hade nin Egipto, alagad an mga Israelita padagos na nasa kaoripnan. Kaya nag-agrangay sinda sa sobrang pagtios—inagrangay na nakaabot sa Dios.
24Nadangog sinda nin Dios asin nagiromdoman niya an saiyang tipan ki Abraham, ki Isaac asin ki Jacob.
25Nahiling niya an kamugtakan kan mga Israelita kaya naherak siya sainda.
Exodo 3
Inapod nin Dios si Moises
1Kan panahon na iyan si Moises iyo an nag-aataman kan mga karnero asin mga kanding kan panugangan niyang si Jetro, na padi kan Midian. Sarong aldaw, inalaw niya an mga hayop pasiring sa solnopan kan kalangtadan sagkod na nakaabot siya sa Sinai, an bukid nin Dios.
2Nagpahiling saiya duman an anghel nin Kagurangnan sa laad nin kalayo na naghahale sa tahaw kan sarong marambong na tinanom. Nahiling niya na nagkakalayo an marambong na tinanom alagad dai man ini nasusulo.
3“Makangangalas!” an sabi niya. “Ranihon ko daw asin hilingon kun tano ta dai ini nasusulo.”
4Kan mahiling nin Kagurangnan na nagrarani si Moises, nag-apod siya hale sa tahaw kan nagkakalayong tinanom, “Moises! Moises!” "Uya ako,” an simbag ni Moises.
5Nagtaram an Kagurangnan, “Dai ka magrani. Halea an saimong mga sandalyas, huli ta banal an lugar na saimong natitindogan.
6Ako an Dios nin saimong mga magurang, an Dios ni Abraham, ni Isaac, asin ni Jacob.” Kaya tinahoban ni Moises an saiyang lalawogon huli ta natakot siyang maghiling sa Dios.
7Nagtaram pa an Kagurangnan, “Nahiling ko an grabeng kasakitan kan sakong banwaan sa Egipto. Nadangog ko an saindang inagrangay na iligtas sinda sa mga nag-ooripon sa sainda. Naaaraman ko an gabos nindang tinitios,
8kaya naghilig ako tanganing iligtas sinda sa mga Egipcio asin darahon sa dagang matubang, mahiwas asin mayaman sa gabos na bagay. Dadarahon ko sinda sa dagang pinag-eerokan ngunyan kan mga Cananeo, Heteo, Amoreo, Perezeo, Heveo asin Jebuseo.
9Nadangog ko an inagrangay kan sakong banwaan asin nahiling ko an pag-api sainda kan mga Egipcio.
10Ngunyan susugoon taka sa hade tanganing ikaluwas mo sa Egipto an mga Israelita na sakong banwaan.”
11Alagad nagsimbag si Moises sa Dios, “Siisay man ako na maduman sa hade nin Egipto tanganing iluwas sa saiyang nasyon an mga Israelita?”
12Nagtaram an Dios, “Iibahan taka, asin iyan an patotoo na sinugo taka. Sa panahon na ikaluwas mo na sa Egipto an mga tawo, sasambahon nindo ako sa bukid na ini.”
13Alagad nagsimbag si Moises, “Kun magduman ako sa mga Israelita asin magsabi sainda, ‘Sinugo ako kan Dios nin saindong mga ginikanan,’ dangan hapoton ninda ako kun ano an saimong ngaran, ano an sasabihon ko?”
14Nagtaram an Dios, “AKO IYO AKO. Sabihan mo sinda: ‘An inaapod na IYO AKO an nagsugo sako sa saindo.’
15Sabihan mo man an mga Israelita na an Kagurangnan, an Dios kan saindang mga ginikanan, ni Abraham, ni Isaac, asin ni Jacob, iyo an nagsugo saimo sa sainda. Iyo ini an sakong ngaran sagkod pa man. Gigiromdomon ako sa ngaran na ini sa gabos na henerasyon.
16Lakaw asin tipona an mga lider nin Israel dangan sabihan mo sinda na Ako, an Kagurangnan, an Dios kan saindang mga ginikanan, an Dios ni Abraham, ni Isaac, asin ni Jacob nagpahiling saimo. Sabihan mo na dinalaw ko sinda asin nahiling ko kun ano an ginigibo sainda kan mga Egipcio.
17Nangangako ako na iluluwas ko sinda sa Egipto na nag-ooripon sa sainda asin dadarahon ko sinda sa mayaman saka matubang na daga kan mga Cananeo, Heteo, Amoreo, Perezeo, Heveo, asin Jebuseo.
18“Dadangogon ka kan sakong banwaan; dangan, kaiba an mga lider nin Israel, magduman kamo sa hade nin Egipto asin sabihan nindo siya, ‘An Kagurangnan, an Dios kan mga Hebreyo, nagpahiling sa samo. Ngunyan,
tugote kaming maglakaw nin tolong aldaw pasiring sa kalangtadan tanganing mag-atang sa Kagurangnan, na samuyang Dios.’
19Aram kong dai matugot an hade na maghale kamo sagkod na dai siya mapiritan.
20Kaya gagamiton ko an sakong kapangyarihan asin papadusahan ko an Egipto sa paagi nin makangingirhat na mga bagay na gigibohon ko duman. Pakatapos kaiyan papahaleon na niya kamo.
21“Gigibohon kong igalang kamo kan mga Egipcio tanganing paghale nindo, may dara kamo.
22An lambang babaeng Israelita mahagad nin gubing, alahas na plata asin bulawan sa saiyang mga kataed o sa mga Egipciong nag-eerok sa saiyang harong. Isusulot ninda iyan sa saindang mga aki, kaya madadara ninda an kayamanan kan mga Egipcio.”
Exodo 4
Tinawan nin Dios si Moises nin Kapangyarihan
1Dangan naghapot si Moises sa Kagurangnan, “Halimbawang dai magtubod asin magdangog sako an mga Israelita, ano an gigibohon ko kun magsabi sindang dai ka man nagpahiling sa sako?”
2Kaya hinapot man siya nin Kagurangnan, “Ano iyan na nakakapotan mo?” "Sarong sugkod,” an simbag ni Moises.
3Nagtaram an Kagurangnan, “Tapokan iyan sa daga.” Pagkatapokan ni Moises kan sugkod, nagin halas idto, kaya duminulag siya.
4Dangan tinaraman nin Kagurangnan si Moises, “Dakopa sa ikog an halas.” Kaya dinakop ni Moises an halas asin ini nagin sugkod giraray.
5Nagtaram an Kagurangnan, “Arog kaiyan an gibohon mo tanganing tumubod an mga Israelita na nagpahiling saimo an Kagurangnan, an Dios kan saindang mga ginikanan, an Dios ni Abraham, ni Isaac, asin ni Jacob.”
6Nagtaram pa an Kagurangnan ki Moises, “Laogan an saimong kamot sa saimong gubing sa may daghan.” Nagsunod si Moises; kan iluwas niya ini, maputi nang marahay huli sa daot.
7“Laogan giraray an saimong kamot,” pasunod nin Dios ki Moises. Ilinaog niya ini asin kan iluwas niya giraray, an saiyang kamot mayo nang daot.
8Nagtaram an Dios, “Kun dai ka ninda tubodan sa enot na ngangalasan pwedeng sa ikaduwa.
9Kun habo pa nanggad sindang magtubod sa duwang ngangalasan na ini asin habong magdangog saimo, kumua ka nin tubig sa Salog nin Nilo asin iula mo sa mamarang daga. An tubig magigin dugo.”
10Alagad nagsabi si Moises, “Hare ako pagsugoa, Kagurangnan. Maluya asin kamol akong magtaram. Dati akong maluyang magtaram poon kaidto sagkod ngunyan na makipag-olay ka sako.”
11Nagtaram saiya an Kagurangnan, “Siisay an nagtatao nin ngoso sa tawo? Siisay an may kapangyarihan na gibohon siyang bongog o pola, may pakahiling o buta? Bakong ako, an Kagurangnan?
12Kaya lakaw na! Tatabangan takang magpahayag asin tutukdoan taka kan sasabihon mo.”
13Alagad nagsimbag si Moises, “Kagurangnan, nakikimaherak ako na iba na sana an sugoon mo.”
14Huli kaini, naanggot an Kagurangnan ki Moises asin nagtaram, “Bakong yaon an tugang mong Levita na si Aaron? Aram kong marahay siyang magtaram. An totoo, pasiring na siya digdi asin maoogma siyang mahiling ka.
15Kaolayon mo siya asin sabihan mo kan dapat niyang itaram. Pareho ko kamong tatabangan sa pagtaram asin tutukdoan kan saindong gigibohon.
16Siya an magigin ngoso mo sa mga tawo, an saimong tagapagtaram sa sainda; asin ika an magigin bilang Dios na mataram sa saiya kan mga isasabi niya.
17Daraha an sugkod na ini, na iyo an gagamiton mo sa paggibo nin ngangalasan.”
Nagbalik si Moises sa Egipto
18Nagpuli si Moises sa panugangan niyang si Jetro asin nagsabi, “Tugote akong magbalik sa Egipto. Aaramon ko kun buhay pa an sakong mga kadugo duman.” Tinugotan siya ni Jetro dangan benendisyonan.
19Nagtaram an Kagurangnan ki Moises kan yaon pa siya sa Midian, “Magbalik ka sa Egipto, huli ta gadan na an gabos na tawong boot gumadan saimo.”
20Kaya ilinunad ni Moises sa asno an saiyang agom asin mga aki dangan nagpasiring sa Egipto; dara niya an sugkod na ipinadara saiya nin Dios.
21Nagtaram giraray an Kagurangnan ki Moises, “Pag-abot mo sa Egipto, gibohon mo nanggad sa atubang kan hade an gabos na ngangalasan na itinao ko sa saimong kapangyarihan. Alagad papatagason ko an puso kan hade, asin dai niya tutugotan na humale an mga tawo.
22Kaya sabihan mo siyang ako, an Kagurangnan, nagtaram kaini, ‘An Israel iyo an matua kong aking lalaki.
23Tugotan mong maghale an sakong aki tanganing sambahon ako; kun magsayuma ka, gagadanon ko an matua mong aking lalaki.’”
24Sa sarong lugar na pahingaloan sa dalan pasiring sa Egipto, sinabat nin Kagurangnan si Moises huli ta boot niya ining gadanon.
25-26Kaya si Zippora, na agom ni Moises, kuminua nin matarom na gapo asin sinerkomsisyon an saiyang aki, dangan idinuta niya an naputol na laman sa bitis ni Moises. Nagsabi si Zippora ki Moises, “Ngunyan ikinasal ka sako huli sa dugo.” Kaya dai ginadan nin Kagurangnan si Moises huli kan ginibong pagserkomsisyon.
27Nagtaram an Kagurangnan ki Aaron, “Magduman ka sa kalangtadan sa pagsabat ki Moises.” Kaya naglakaw siya sa pagsabat ki Moises sa bukid nin Dios; pakahiling niya ki Moises hinadokan niya ini.
28Dangan inistorya ni Moises ki Aaron an gabos na itinaram saiya nin Kagurangnan kan pinapabalik siya sa Egipto, sagkod an manongod sa mga ngangalasan na ipinagboot na gibohon niya.
29Kaya si Moises asin si Aaron nagpasiring sa Egipto dangan tinipon ninda an gabos na lider kan Israel.
30Sinabi sainda ni Aaron an gabos na itinaram nin Kagurangnan ki Moises dangan ginibo ni Moises sa atubang ninda an mga ngangalasan.
31Nagtubod sinda, asin kan madangog ninda na dinalaw nin Kagurangnan an banwaan nin Israel saka nahiling an saindang kasakitan sa Egipto, nagduko sinda asin nagsamba.
Exodo 5
Si Moises asin si Aaron sa Atubang kan Hade nin Egipto
1Pakatapos, nagduman si Moises asin si Aaron sa hade nin Egipto asin nagsabi, “Nagtaram an Kagurangnan, an Dios kan Israel, ‘Tugoteng humale an sakong banwaan tanganing magpyesta sinda sa kalangtadan sa pag-omaw sako.’”
2“Siisay an Kagurangnan na iyan?” an hapot kan hade. “Tano ta pagdangogon ko siya asin pahaleon ko an mga Israelita? Dai ko midbid an Kagurangnan, asin dai ko nanggad tutugotan na humale an mga Israelita.”
3Nagsimbag si Moises asin si Aaron, “Nagpahiling samo an Dios kan mga Hebreyo. Tugote kaming lumakaw nin tolong aldaw pasiring sa kalangtadan tanganing mag-atang sa Kagurangnan na samong Dios. Kun dai mi magibo iyan, tibaad gadanon niya kami sa paagi nin gera o nin helang.”
4Alagad sinabihan kan hade si Moises asin si Aaron, “Tano ta papaontokon nindo an mga tawo sa pagtrabaho? Balik kamo sa saindong mga gibo!
5Mas dakul pa kamong mga Israelita ki sa mga Egipcio, asin ngunyan boot nindong mag-ontok sa pagtrabaho!”
6Kan aldaw man sanang idto, nagboot an hade sa mga Egipciong parapamahala asin sa mga kapatas na Israelita,
7“Ontokon an pagtao nin dagami sa mga tawo. Poon ngunyan sinda na an maghanap kan mga dagaming gagamiton ninda sa paggibo nin ladrilyo.
8Alagad piriton nindo sindang maggibo kan dating bilang nin ladrilyo; mayong kulang maski saro. Hinuhugakan sana sindang magtrabaho kaya nakikimaherak sindang tugotan ko na mag-atang sa saindang Dios!
9Dagdagi nindo an saindang trabaho tanganing mayo sinda nin oras sa pagdangog nin mga kaputikan.”
10Naglakaw an mga parapamahala saka an mga kapatas asin nagsabi sa mga Israelita, “Nagtaram an hade na dai na niya kamo tatawan nin dagami.
11Nagsabi siya na kamo na an maghanap asin magkua nin dagami alagad an bilang kan gigibohon nindong ladrilyo siring sa dati.”
12Kaya nalibot kan mga tawo an bilog na Egipto sa paghanap nin dagami.
13Aroaldaw pinipirit sinda kan mga parapamahala na maggibo nin ladrilyo, siring sa nahahaman ninda kan tinatawan pa sinda nin dagami.
14Kun minakulang an mga ladrilyong nahahaman kan mga tawo, kinukulogan kan mga Egipciong parapamahala an mga kapatas na Israelita. Minahapot sinda, “Tano ta kulang sa bilang an ginibo nindong ladrilyo ngunyan?”
15Huli kaini nagduman sa hade an mga kapatas asin nagreklamo, “Tano ta arog kaini an ginigibo mo samo?
16Dai na ngani kami tinatawan nin dagami, alagad pinapagibo pa nin ladrilyo, asin ngunyan hinahampak pa kami maski an mga sadiri mong tawohan an may sala.”
17Nagsimbag an hade, “Mga hugakon! Habo sana kamong magtrabaho kaya nakikimaherak kamong tugotan ko na mag-atang sa Kagurangnan.
18Hala, balik kamo sa trabaho! Dai kamo tatawan nin dagami, alagad parehong bilang nin ladrilyo an gigibohon nindo.”
19Nahiling kan mga kapatas an masakit nindang kamugtakan kan sabihan sinda na dai nanggad pagpakulangan an ladrilyong gigibohon ninda aroaldaw.
20Pakahale kan mga kapatas sa atubang kan hade, nasabat ninda si Moises asin si Aaron na naghahalat sainda.
21Sinabihan ninda an duwa, “Nahiling nin Kagurangnan an ginibo nindo asin huhukoman niya kamo! Huli sa saindo, naanggot sa samo an hade asin an saiyang mga opisyal. Tinawan nindo sinda nin dahelan na gadanon kami.”
Nagreklamo si Moises sa Kagurangnan
22Dangan namibi giraray si Moises, “O Kagurangnan, tadaw ta pinapasakitan mo an saimong banwaan? Tano ta sinugo mo pa ako digdi?
23Huli ta poon na magdolok ako sa hade asin magtaram sa ngaran mo, pinapasakitan na niya an mga tawo. Alagad dai mo man lamang sinda tinabangan.”
Exodo 6
1Dangan nagtaram an Kagurangnan ki Moises, “Mahihiling mo ngunyan kun ano an gigibohon ko sa hade. Mapipiritan siyang pahaleon an sakong banwaan. Talagang mapipiritan siyang isubol sinda paluwas sa saiyang daga.”
Inapod nin Dios si Moises
2Nagtaram an Dios ki Moises, “Ako an Kagurangnan.
3Nagpahiling ako ki Abraham, ki Isaac, asin ki Jacob bilang Dios na makakamhan sa gabos, alagad dai ako nagpamidbid sa sainda sa banal kong ngaran na Kagurangnan.
4Nakipagtipan man ako sa sainda, nanuga na itatao sainda an Canaan, an dagang pinag-erokan ninda kaidto bilang mga dayuhan.
5Ngunyan nadangog ko an inagrangay kan mga Israelita na inooripon kan mga Egipcio asin nagiromdoman ko an sakong tipan.
6Kaya sabihan mo an mga Israelita, ‘Ako an Kagurangnan; hahaleon asin papatalingkason ko kamo sa pang-ooripon kan mga Egipcio. Uunaton ko an sakong kamot tanganing padusahan sinda nin makuri asin ililigtas ko kamo.
7Kamo an magigin banwaan ko asin ako an magigin Dios nindo. Mamimidbid nindo na ako an Kagurangnan, an saindong Dios, na naghale sa saindo sa pang-ooripon kan mga Egipcio.
8Dadarahon ko kamo sa dagang ipinanuga ko ki Abraham, ki Isaac, asin ki Jacob; itatao ko iyan saindo bilang saindong sadiring rogaring. Ako an Kagurangnan.’”
9Sinabi ini ni Moises sa mga Israelita, alagad dai sinda nagtubod saiya; maluya na an saindang boot huli sa makuring kaoripnan.
10Dangan tinaraman nin Kagurangnan si Moises,
11“Dumanon mo an hade nin Egipto asin sabihan mo na tugotan niyang humale sa saiyang nasyon an mga Israelita.”
12Nagsimbag si Moises, “Kun an mga Israelita dai ngani nagdangog sako, an hade pa daw, orog nang gayo na maluya akong magtaram?”
13Alagad pinagbotan nin Kagurangnan si Moises asin si Aaron, “Taraman nindo an mga Israelita asin an hade nin Egipto na sinusugo ko kamong duwa na pangenotan an mga Israelita sa pagluwas sa Egipto.”
An Ginikanan ni Moises asin ni Aaron
14Si Ruben, na matuang aki ni Jacob, igwa nin apat na aking lalaki: si Hanok, Pallu, Hezron, asin si Carmi; sinda an mga ginikanan kan mga kamaganakan na nagdadara kan saindang mga ngaran.
15Si Simeon igwa nin anom na aking lalaki: si Jemuel, Jamin, Ohad, Jakin, Zohar, asin si Shaul na aki nin sarong Cananea; sinda an mga ginikanan kan mga kamaganakan na nagdadara kan saindang mga ngaran.
16Si Levi igwa nin tolong aking lalaki: si Gerson, Kohat, asin si Merari; sinda an mga kamaganakan na nagdadara kan saindang mga ngaran. Si Levi nabuhay sa laog nin syento treynta y syeteng taon.
17Si Gerson igwa nin duwang aking lalaki: si Libni asin Simei, asin nagkaigwa sinda nin dakul na kapagarakian.
18Si Kohat igwa nin apat na aking lalaki: si Amram, Izar, Hebron, asin si Uzziel. Si Kohat nabuhay sa laog nin syento treynta y tres na taon.
19Si Merari igwa nin duwang aking lalaki: si Mali asin si Musi. Ini an mga kamaganakan ni Levi kaiba an saindang mga kapagarakian.
20Inagom ni Amram si Jokebed na tugang na babae kan saiyang ama; nagin mga aki ninda si Aaron asin si Moises. Nabuhay si Amram sa laog nin syento treynta y syeteng taon.
21Tolo an aking lalaki ni Izar: si Kora, Nefeg, asin Zikri.
22Tolo man an aking lalaki ni Uzziel: si Misael, si Elzafan asin si Sitri.
23Inagom ni Aaron si Eliseba na aki ni Amminadab asin tugang ni Nason; nagin mga aki ninda si Nadab, Abihu, Eleazar saka Itamar.
24Tolo an aking lalaki ni Kora: si Assir, si Elkana, asin si Abiasaf; sinda an mga ginikanan kan mga Korahita.
25Inagom ni Eleazar na aking lalaki ni Aaron an saro sa mga aking babae ni Putiel. Nagin aki ninda si Finehas. Ini an mga namamayo kan mga pamilya saka kan mga kamaganakan kan mga tribu ni Levi.
26Si Aaron asin si Moises iyo an mga tawong tinaraman nin Kagurangnanna, “Pangenotan nindo an mga Israelita sa pagluwas sa Egipto.”
27Sinda an mga tawong nagsabi sa hade nin Egipto na patalingkason an mga Israelita.
An Pagboot nin Kagurangnan ki Moises asin ki Aaron
28Kan magtaram an Kagurangnan ki Moises duman sa daga nin Egipto,
29ini an sinabi niya, “Ako an Kagurangnan. Sabihi an hade kan gabos na itinaram ko saimo.”
30Alagad nagsimbag si Moises, “Aram mong maluya akong magtaram; kaya tadaw ta pagdangogon ako kan hade?”
Exodo 7
1Nagtaram an Kagurangnan, “Gigibohon takang garo Dios sa atubang kan hade, asin an tugang mong si Aaron an magigin propeta mo.
2Isabi mo ki Aaron an gabos na ipinagboot ko saimo dangan siya na an masabi sa hade na tugotan an mga Israelita na humale sa saiyang daga.
3Alagad papatagason ko an puso kan hade tanganing maski dakul na makangingirhat na bagay an gibohon ko sa Egipto, dai siya madangog saimo.
4Dangan uunaton ko an sakong kamot tanganing padusahan nin makuri an bilog na Egipto asin hahaleon ko duman an mga Israelita na sakong banwaan.
5Sa paaging iyan mamimidbid kan Egipto na ako an Kagurangnan kun padusahan ko na sinda asin iluwas ko na sa saindang daga an mga Israelita.”
6Ginibo ni Moises asin ni Aaron an gabos na ipinagboot sainda nin Kagurangnan.
7Otsenta an edad ni Moises, asin otsenta y tres si Aaron kan makipag-olay sinda sa hade.
An Sugkod ni Aaron
8Nagtaram an Kagurangnan ki Moises asin ki Aaron,
9“Kun an hade magpagibo saindo nin ngangalasan bilang patotoo na sinugo ko kamo, sabihan mo si Aaron na itapok an saiyang sugkod sa atubang kan hade asin magigin halas an sugkod.”
10Kaya nagduman sinda sa hade dangan ginibo an ipinagboot nin Kagurangnan; itinapok ni Aaron an saiyang sugkod sa atubangan kan hade asin kan saiyang mga opisyal, asin nagin halas an sugkod.
11Dangan ipinaapod kan hade an mga tawong madodonong asin an mga salamangkero kan Egipto, na huli kan saindang tagong kadonongan naarog ninda an ginibo ni Aaron.
12Itinapok kan lambang saro sainda an saiyang sugkod asin nagin halas man an mga ini. Alagad hinalon kan sugkod ni Aaron an mga sugkod ninda.
13Maski siring, padagos na nagmatagas an hade, asin habong magdangog ki Moises dangan ki Aaron sosog sa itinaram nin Kagurangnan.
Nag-abot an mga Kapahamakan sa Egipto
Nagin Dugo an Tubig
14Dangan nagtaram an Kagurangnan ki Moises, “Matagas an puso kan hade asin habo niyang pahaleon an mga tawo.
15Kaya sa aga, makipaghilingan ka sa hade pagduman niya sa Salog nin Nilo. Darahon mo an sugkod na nagin halas asin halaton mo siya sa pangpang kan salog.
16Dangan sabihan mo an hade, ‘An Kagurangnan, an Dios kan mga Hebreyo, nagsugo sako tanganing sabihan ka na tugotan mong humale an saiyang banwaan tanganing magsamba saiya sa kalangtadan. Alagad sagkod ngunyan habo kang magtugot.
17Kaya ini an itinaram nin Kagurangnan tanganing maaraman mo kun siisay siya huli sa gigibohon niya. Hilinga, papakulon ko kan sugkod na ini an Salog nin Nilo asin an tubig magigin dugo.
18Magkakagaradan an mga sira asin mabata an salog, kaya an mga Egipcio dai makakainom kan tubig kaini.’”
19Nagtaram an Kagurangnan ki Moises, “Sabihan mo si Aaron na kuahon an saiyang sugkod asin unaton an saiyang kamot sa tangod kan katubigan kan Egipto, sa ibabaw kan saindang mga salog, kanal asin sapa. An tubig magigin dugo; magkakaigwa nin dugo sa bilog na daga sagkod sa mga tapayan asin batya.”
20Ginibo ni Moises asin ni Aaron an ipinagboot nin Kagurangnan. Sa atubang kan hade dangan kan saiyang mga opisyal, itinaas ni Aaron an saiyang sugkod saka pinakol an tubig kan Nilo, kaya an bilog na salog nagin dugo.
21Nagkagaradan an mga sira; buminata an salog mala ta an mga Egipcio dai nakainom kan tubig kaini. Nagkaigwa nin dugo sa bilog na daga nin Egipto.
22Alagad sa paagi kan saindang tagong kadonongan ginibo man kan mga salamangkero kan hade an ginibo ni Aaron kaya orog na nagmatagas an hade saka habong magdangog ki Moises asin ki Aaron sosog sa itinaram nin Kagurangnan.
23Binayaan niya sinda dangan nagpuli sa saiyang palasyo na garo mayong nangyari.
24Nagkaralot sa pangpang kan Salog nin Nilo an gabos na Egipcio tanganing may makuang tubig, huli ta dai ninda naiinom an tubig kan Salog nin Nilo.
25Pitong aldaw an uminagi pakatapos na pakolon nin Kagurangnan an salog.
Exodo 8
An mga Talapang
1Dangan nagtaram an Kagurangnan ki Moises, “Dumuman ka sa hade asin sabihan mo siya na ini an itinaram nin Kagurangnan, ‘Tugotan mong humale an sakuyang banwaan tanganing makapagsamba sinda sako.
2Kun magsayuma ka, papadusahan ko an bilog na Egipto sa paagi nin mga talapang.
3An Salog nin Nilo mapapano nin mga talapang na maharawas sa tubig, asin maralaog sa saimong palasyo, sa saimong kwarto saka higdaan, sa mga harong kan saimong mga opisyal saka kan mga Egipcio. Lalawogon man ninda maski an saindong mga horno sagkod mga pinaglulutoan.
4Luluksohan ninda kamo, ika, an saimong mga opisyal asin an mga Egipcio.’”
5Nagtaram an Kagurangnan ki Moises, “Sabihan mo si Aaron na unaton an saiyang kamot na may sugkod sa tangod kan mga salog, mga kanal, saka mga sapa tanganing paluwason an mga talapang asin panoon kaini an daga nin Egipto.”
6Kaya inunat ni Aaron an saiyang kamot sa tangod kan katubigan nin Egipto asin nagruluwas an mga talapang patin napano kaini an daga nin Egipto.
7Alagad ginamit kan mga salamangkero an saindang tagong kadonongan, asin nagpaluwas man sinda nin mga talapang.
8Dangan ipinaapod kan hade si Moises saka si Aaron asin sinabihan, “Ipamibi nindo sa Kagurangnan na haleon ining mga talapang asin tutugotan ko nang humale an mga tawo tanganing makapag-atang sa Kagurangnan.”
9Nagsimbag si Moises, “Ikakaogma kong maaraman kun nuarin taka ipapamibi, ika, an saimong mga opisyal sagkod an saimong mga nasasakopan. Dangan mawawara an mga talapang asin mayong matatada kundi an mga yaon sa Salog nin Nilo.”
10Nagsimbag an hade, “Ipamibi mo ako sa aga.” Nagsabi si Moises, “Gigibohon ko an hinahagad mo tanganing maaraman mo na mayo nin ibang dios na arog sa Kagurangnan, na samong Dios.
11Ika, an saimong mga opisyal, sagkod an saimong banwaan dai na iistorbohon kan mga talapang huli ta mawawara na ini asin mayong ibang matatada kundi idtong nasa salog.”
12Dangan binayaan ni Moises saka ni Aaron an hade. Siring sa panuga niya sa hade, ipinamibi ni Moises sa Kagurangnan na haleon an mga talapang.
13Dinangog siya nin Kagurangnan. Nagkagaradan an gabos na talapang sa mga harong, sa mga natad, sagkod sa mga oma.
14Tinambak kan mga Egipcio an mga gadan na talapang, na nakapabata sa Egipto.
15Kan mahiling kan hade na garadan na an mga talapang, nagmatagas na naman siya asin dai niya dinangog si Moises saka si Aaron, sosog sa itinaram nin Kagurangnan.
Mga Noknok
16Nagtaram an Kagurangnan ki Moises, “Sabihan mo si Aaron na pakolon kan saiyang sugkod an daga, asin an alpog sa bilog na Egipto magigin mga noknok.”
17Kaya pinakol ni Aaron kan saiyang sugkod an daga, asin an gabos na alpog sa Egipto nagin mga noknok na nagpasakit sa mga tawo saka sa mga hayop.
18Nagbalo an mga salamangkero na magpaluwas nin mga noknok alagad mayo sindang naginibo. Maski saen igwa nin noknok.
19Nagsabi sa hade an mga salamangkero, “An Dios an kaggibo kaini!” Alagad nagmatagas an hade asin dai niya dinangog si Moises saka si Aaron sosog sa itinaram nin Kagurangnan.
Mga Langaw
20Nagtaram an Kagurangnan ki Moises, “Sa agang amay magduman ka sa salog. Sabaton mo an hade sa pagduman niya sa salog dangan sabihan mo siya na nagtaram an Kagurangnan, ‘Tugotan mong humale an sakuyang banwaan tanganing makapagsamba sinda sako.
21Pinapatanidan taka na kun magsayuma ka, mapadara ako nin mga langaw bilang padusa sa saimo, sa saimong mga opisyal sagkod sa saimong mga nasasakopan. An mga harong kan mga Egipcio mapapano nin mga langaw asin an daga matatahoban kaini.
22Alagad ililigtas ko an Goshen, na pinag-eerokan kan sakong banwaan, tanganing maaraman mo na Ako, an Kagurangnan, iyo an mapangyari sa dagang ini.
23Ipapahiling ko an kalaenan kan sakong banwaan sa saimong banwaan. An ngangalasan na ini mangyayari sa aga.’”
24Pinatotoohan nin Kagurangnan an saiyang itinaram. Nagpadara siya nin kadakul na langaw sa palasyo kan hade asin sa mga harong kan saiyang mga opisyal. Rinaot kan mga langaw an bilog na daga nin Egipto.
25Ipinaapod kan hade si Moises saka si Aaron dangan sinabihan, “Lakaw asin mag-atang kamo sa saindong Dios digdi sa banwaan na ini.”
26“Bakong tama na gibohon mi iyan,” an simbag ni Moises, “huli ta maaanggot an mga Egipcio sa gigibohon ming pagdolot nin mga hayop
sa Kagurangnan na samong Dios. Kun digdi kami magdolot asin mahiling kami kan mga Egipcio, dai daw ninda kami gapoon?
27Kaipuhan na maglakaw kami nin tolong aldaw pasiring sa kalangtadan tanganing mag-atang sa Kagurangnan na samong Dios, siring sa ipinagboot niya samo.”
28Nagsabi an hade, “Tutugotan ko kamong mag-atang sa Kagurangnan na saindong Dios duman sa kalangtadan, bastang dai kamo magrayo. Ipamibi mo ako.”
29Nagsimbag si Moises, “Pakahale ko digdi, mamimibi ako sa Kagurangnan tanganing sa aga magharale an mga langaw sa saimo, sa saimong mga opisyal sagkod sa saimong mga nasasakopan. Alagad dai mo na nanggad kami pagdayaon asin dai mo na pag-olangon an mga tawo sa pag-atang sa Kagurangnan.”
30Naghale si Moises dangan namibi sa Kagurangnan.
31Ginibo nin Kagurangnan an hinagad ni Moises: hinale niya an mga langaw sa hade, sa saiyang mga opisyal sagkod sa saiyang mga nasasakopan; mayong natada maski sarong langaw.
32Alagad nagmatagas na naman an hade, asin dai tinugotan na humale an mga tawo.
Exodo 9
Pagkagadan kan mga Hayop
1Nagtaram an Kagurangnan ki Moises, “Dumuman ka sa hade asin sabihan mo siya na nagtaram an Kagurangnan, an Dios kan mga Hebreyo, ‘Tugotan mong humale an sakuyang banwaan tanganing makapagsamba sinda sako.
2Kun magsayuma ka giraray asin padagos na pugolon sinda,
3papadusahan taka. Papadarahan ko nin makangirhat na helang an gabos mong hayop—an saimong mga kabayo, mga asno, mga kamelyo, mga baka, mga karnero, saka mga kanding.
4Lalaenon ko an mga hayop kan mga Israelita sa mga hayop kan mga Egipcio tanganing mayong magadan sa mga hayop na sadiri kan mga Israelita.
5Ako, an Kagurangnan, nagtatalaan kan oras: sa aga gigibohon ko ini.’”
6Sunod na aldaw, ginibo nin Kagurangnan an saiyang itinaram, kaya nagkagaradan an gabos na hayop kan mga Egipcio alagad mayong nagadan maski saro sa mga hayop kan mga Israelita.
7Nagsugo an hade tanganing siyasaton an nangyari, asin naaraman niya na mayo nin nagadan sa mga hayop kan mga Israelita. Alagad nagmatagas an hade asin dai tinugotan na humale an mga tawo.
Mga Pigsa
8Dangan nagtaram an Kagurangnan ki Moises asin ki Aaron, “Humakbot kamo nin abo sa pogon asin sa atubang kan hade, itapok iyan ni Moises paitaas.
9Malakop an abo sa daga nin Egipto siring sa pinong alpog, asin an lawas kan mga tawo saka mga hayop tutuboan nin mga pigsa na nagnanana.”
10Kaya nagkua sinda nin abo sa pogon asin nagtindog sa atubangan kan hade. Itinapok ini ni Moises paitaas asin tinuboan nin mga pigsa na nagnanana an mga tawo saka an mga hayop.
11An mga salamangkero dai nakahampang ki Moises huli ta lakop man an hawak ninda nin mga pigsa arog kan ibang mga Egipcio.
12Alagad pinatagas nin Kagurangnan an puso kan hade, kaya dai kaini dinangog si Moises saka si Aaron, sosog sa itinaram nin Kagurangnan.
Makosog na Uran nin Yelo
13Nagtaram an Kagurangnan ki Moises, “Magduman ka sa hade sa agang amay, asin sabihan mo siya na an Kagurangnan, an Dios kan mga Hebreyo, nagtaram, ‘Tugotan mong humale an sakuyang banwaan tanganing makapagsamba sinda sako.
14Ngunyan, bako sana an saimong mga opisyal saka mga nasasakopan an papadusahan ko, kundi sagkod ika, tanganing maaraman mo na mayo nin makakaarog sa sako sa bilog na kinaban.
15Garadan na kuta kamo kun ika asin an saimong banwaan sakong pinahelang.
16Alagad binuhay taka tanganing ipahiling saimo an sakong kapangyarihan, asin tanganing makalakop sa bilog na kinaban an sakuyang ngaran.
17Alagad mapaabaw-abaw ka pa sagkod ngunyan asin habo mo pang tugotan na humale an sakong banwaan.
18Sa aga, sa siring kaining oras, papauranan ko nin sarong makosog na uran nin yelo an Egipto na dai pa nadangog sa istorya kan dagang ini.
19Kaya ngunyan, ipagboot mo na isirong an saimong mga hayop saka an ano pa man na dapat na isirong, huli ta magagadan an gabos na tawo asin hayop na matamaan kan yelo.’”
20Natakot sa itinaram nin Kagurangnan an ibang mga opisyal kan hade, kaya pinasirong ninda an saindang mga oripon asin mga hayop.
21Alagad an iba dai natakot sa patanid nin Kagurangnan kaya pinabayaan sa kaomahan an saindang mga oripon asin mga hayop.
22Dangan nagtaram an Kagurangnan ki Moises, “Unata paitaas an saimong kamot tanganing umuran nin yelo sa bilog na daga nin Egipto asin tumama sa mga tawo, sa mga hayop, dangan sa gabos na tinanom sa kaomahan.”
23Kaya itinaas ni Moises an saiyang sugkod, dangan pinadaguldol asin pinakikilat nin Kagurangnan saka pinauranan nin yelo an daga.
24Makosog nin marahay an uran nin yelo na may kaibang kikilat. Ini an pinakamakosog na pag-uran nin yelo sa bilog na istorya nin Egipto.
25Naghugpa an yelo sa bilog na daga nin Egipto asin nagkagaradan an dai nakasirong na mga hayop saka tawo. Nagkararaot man an mga tinanom asin nagkabarare an mga kahoy.
26An rehiyon nin Goshen, na pinag-eerokan kan mga Israelita, iyo sana an lugar na dai hinugpaan nin yelo.
27Ipinaapod kan hade si Moises saka si Aaron asin sinabihan, “Ngunyan nagkasala ako, an Kagurangnan iyo an tama. Ako asin an sakong banwaan an sala.
28Mamibi kamo sa Kagurangnan huli ta dai mi na matitios ining pagdaguldol asin pag-uran nin yelo. Nanunuga ako na papahaleon ko na kamo; asin dai na kamo maghahaloy digdi.”
29Nagsabi si Moises, “Pakaluwas ko sa syudad, iitaas ko an sakong kamot sa pagpamibi sa Kagurangnan. Maontok an pagdaguldol asin an pag-uran nin yelo, tanganing maaraman mong an Kagurangnan iyo an kagsadiri kan kinaban.
30Alagad aram kong ika asin an saimong mga opisyal dai natatakot sa Kagurangnan Dios.”
31An tanom na lino saka sebada nagkararaot huli ta naghihinog na an sebada asin namumurak na an lino.
32Alagad maski saro kan trigo dai naano huli ta huri an pagtalubo kaini.
33Binayaan ni Moises an hade; nagduman siya sa luwas kan syudad, asin itinaas an saiyang mga kamot sa pagpamibi sa Kagurangnan. Dangan nag-ontok an daguldol, an yelo asin an uran.
34Kan mahiling kan hade an nangyari, nagkasala naman siya. Nagmatagas siya asin an saiyang mga opisyal.
35Siring sa itinaram nin Kagurangnan ki Moises, dai tinugotan kan hade na maghale an mga Israelita.
Exodo 10
Mga Doron
1Dangan nagtaram an Kagurangnan ki Moises, “Magduman ka sa hade. Pinatagas ko an saiyang puso asin an puso kan saiyang mga opisyal tanganing ikapahiling ko sainda ining mga ngangalasan,
2siring man tanganing ikaosip nindo sa saindong mga aki asin mga makoapo kun paano ginibong ngingisihan an mga Egipcio kan ipahiling ko sainda an mga ngangalasan. Kamo gabos makakamidbid na ako an Kagurangnan.”
3Kaya nagduman si Moises saka si Aaron sa hade asin sinabihan, “An Kagurangnan, an Dios kan mga Hebreyo, nagtaram, ‘Sagkod nuarin ka magmamatagas sa atubangan ko? Tugoteng humale an sakong banwaan tanganing makapagsamba sinda sako.
4Kun padagos kang magsayuma, an saimong banwaan dadarahan ko nin mga doron sa aga.
5Huli sa kadakulan, matatahoban ninda an daga. Kakakanon ninda an gabos na dai naraot kan yelo, sagkod an nagkataradang mga kahoy.
6Mapapano nin mga doron an saimong palasyo, an mga harong kan saimong mga opisyal sagkod kan saimong mga nasasakopan. Mas grabe ini ki sa mga naenot na nahiling kan saimong mga ginikanan.’” Pakasabi kaini, naghale si Moises.
7Sinabihan an hade kan saiyang mga opisyal, “Sagkod nuarin kita riribokon kan tawong ini? Tugote nang humale an mga lalaking Israelita tanganing makapagsamba sinda sa Kagurangnan na saindang Dios. Dai mo pa nahihiling na raot na an Egipto?”
8Kaya pinabalik giraray sa hade si Moises saka si Aaron. Sinabihan sinda kan hade, “Pwede na kamong maghale asin magsamba sa Kagurangnan na saindong Dios. Alagad siisay nanggad an mahale?”
9Nagsimbag si Moises, “Gabos kami mahale—magpoon sa gurang sagkod sa aki, lalaki man o babae. Kaipuhan na darahon mi man an samong mga
karnero, mga kanding saka mga baka, huli ta mapyesta kami para sa Kagurangnan.”
10Nagsabi an hade, “Minasumpa ako sa ngaran nin Kagurangnan na dai ko nanggad tutugotan na umiba an mga babae asin mga aki! Maliwanag na nag-iisip kamong magrebelde laban sako.
11Dai pwede! An mga lalaki sana an makakahale tanganing magsamba sa Kagurangnan kun iyan an gusto nindo.” Pakasabi kaini, isinubol sinda paluwas.
12Dangan nagtaram an Kagurangnan ki Moises, “Unata paitaas an saimong kamot tanganing dumagsa an mga doron sa daga nin Egipto, asin uboson an gabos na tinanom na natada kan uran nin yelo.
13Kaya itinaas ni Moises an saiyang sugkod, dangan pinahoyop nin Kagurangnan an doros hale sa sirangan sa bilog na aldaw asin banggi. Pagkaaga, nadara na kan doros an mga doron.
14Duminagsa an mga doron sa bilog na daga nin Egipto. Iyo ini an pinakamahibog na doron na dai pa nahiling kaidto o mahihiling ngapit.
15Nangitom an daga huli sa doron. Inubos kaini an gabos na tinanom asin an gabos na prutas kan mga kahoy na natada kan uran nin yelo. Mayong nawalat maski sarong dahon sa arin man na kahoy o tinanom sa bilog na daga nin Egipto.
16Ipinaapod tolos kan hade si Moises saka si Aaron asin sinabihan, “Nagkasala ako sa Kagurangnan na saindong Dios siring man sa saindo.
17Patawada ako ngunyan na sana sa pagkakasala kong ini asin ipamibi mo ako sa Kagurangnan na saindong Dios na haleon sako an magabat na padusang ini.”
18Binayaan ni Moises an hade dangan namibi sa Kagurangnan.
19Pinahoyop nin Kagurangnan an makosog na doros hale sa solnopan asin ipinalid kaini an mga doron pasiring sa Dagat na Pula. Mayong natada maski sarong doron sa bilog na daga nin Egipto.
20Alagad pinatagas nin Kagurangnan an puso kan hade kaya dai niya tinugotan na humale an mga Israelita.
Kadikloman
21Nagtaram an Kagurangnan ki Moises, “Unata paitaas an saimong kamot tanganing magkaigwa nin mahibog na kadikloman na matahob kan daga nin Egipto, sarong kadikloman na mamamatean kan gabos.”
22Kaya itinaas ni Moises an saiyang kamot, asin nagdiklom an Egipto sa laog nin tolong aldaw;
23dai nagkahirilingan an mga Egipcio asin dai nin siisay man na nakahale sa saiyang namumugtakan. Alagad maliwanag sa lugar kan mga Israelita.
24Inapod kan hade si Moises asin sinabihan, “Lakaw na kamo sa pagsamba sa Kagurangnan; ipag-iba nindo maski an mga babae sagkod mga aki. Alagad mawawalat digdi an saindong mga karnero, mga kanding, asin mga baka.”
25Nagsimbag si Moises, “Dangan ika na an matao samo nin mga hayop na iaatang sa Kagurangnan na samong Dios.
26Dai pwede iyan! Dadarahon mi an samong mga hayop; mayong mawawalat maski saro. Kami sana an kaipuhan magpili kan mga hayop na iaatang sa Kagurangnan na samong Dios. Sagkod na dai kami nakaabot duman, dai mi maaaraman kun arin na mga hayop an iaatang saiya.”
27Alagad pinatagas na naman nin Kagurangnan an puso kan hade kaya dai ini nagtugot na humale sinda.
28“Humale ka sa atubangan ko,” an sabi niya ki Moises. “Dai ka na magpahiling sako! Sa oras na mahiling taka, magagadan ka!”
29“Kukuyogon ko an sinabi mo!” an simbag ni Moises. “Dai na nanggad ako mapahiling saimo!”
Exodo 11
Ipinahayag ni Moises an Kagadanan kan mga Matuang Lalaki
1Dangan nagtaram an Kagurangnan ki Moises, “Saro na sanang padusa an ipapadara ko sa hade asin sa bilog na Egipto. Pakatapos kaiyan, bako sana niya kamong tutugotan na humale kundi isusubol pa niya kamo.
2Kaya sabihan mo an mga Israelita na maghagad nin mga alahas na bulawan saka plata sa saindang kataed.”
3Pinagmarahay nin Kagurangnan na igalang kan mga Egipcio an mga Israelita. Sa katotoohan, dakula an paghiling ki Moises kan mga opisyal kan hade asin kan gabos na tawo.
4Sinabihan ni Moises an hade, “Ini an itinaram nin Kagurangnan, ‘Diyan na matangang banggi malibot ako sa Egipto,
5asin magagadan an gabos na matuang lalaki sa Egipto, magpoon sa matua kan hade na magmamana kan trono sagkod sa matua kan babaeng oripon na paragiling nin trigo, siring man an gabos na matua kan mga hayop.
6Kaya magkakaigwa nin makosog na pagtangis sa bilog na Egipto na dai pa nangyari kaidto o mangyayari ngapit.
7Alagad mayo maski sarong ayam na mangarob sa mga Israelita o sa saindang mga hayop, tanganing maaraman mo na pinalaen ko an mga Israelita sa mga Egipcio.’”
8Tinapos ni Moises an saiyang pagtaram kan siya magsabi, “Marani dangan maluhod sako an gabos mong opisyal asin makikimaherak na humale na ako kaiba an sakong mga kahimanwa. Dangan mahale ako.” Pakasabi kaini, anggot na marahay na binayaan ni Moises an hade.
9Tinaraman nin Kagurangnan si Moises, “Dai ka dadangogon kan hade tanganing ikapahiling ko sa Egipto an dakul pang ngangalasan.”
10Ginibo ni Moises saka ni Aaron an mga ngangalasan na ini sa atubang kan hade, alagad pinatagas nin Kagurangnan an puso kan hade kaya dai niya tinugotan na humale sa saiyang daga an mga Israelita.
Exodo 12
An Paskwa
1Sa Egipto, nagtaram an Kagurangnan ki Moises asin ki Aaron:
2“An bulan na ini iyo an magigin enot na bulan kan taon para sa saindo.
3Sabihan nindo kaini an bilog na banwaan nin Israel: sa ikasampolong aldaw kan bulan na ini, an lambang pamayo kan harong mapili nin kordero o kanding para sa saiyang pamilya.
4Kun an sarong pamilya dai makakaubos nin sarong hayop, an pamilyang iyan asin an kataed na pamilya pwedeng magbanga kan hayop. An pagbanga gigibohon sosog sa bilang kan mga tawo asin sa kayang kakanon kan lambang saro.
5An pilion nindo pwedeng kordero o kanding alagad kaipuhan na sarong taon an edad kaiyan asin mayo nin kaninan.
6Aatamanon an mga hayop sagkod sa ikakatorseng aldaw kan bulan. Dangan bago magsolnop an aldaw, an mga hayop buburonoon kan bilog na komunidad.
7Makua sinda kan dugo dangan ilalahid ninda iyan sa mga hamba asin sa itaas kan mga pinto kan mga harong na kakakanan ninda kan mga hayop.
8Sa bangging iyan, iihawon an binunong hayop dangan kakakanon kaiba an mapait na gulay asin an tinapay na mayo nin lebadura.
9Dai nindo pagkakanon na hilaw o linabonan an arin man na parte kaini kundi bilog na inihaw, kairiba an payo, an mga bitis, sagkod an mga nasa laog kan tulak.
10Kaipuhan mayo nin matada kaiyan na maagahan pa; kun igwa, dapat na tutongon.
11Kakanon nindo ini nin hidali, asin kaipuhan nakasulot na kamo nin gubing na panlakaw, nakasandalyas asin kapot na an sugkod. Iyo ini an Pyesta kan Paskwa nin Kagurangnan.
12“Sa bangging iyan, maagi ako sa daga nin Egipto asin gagadanon ko an gabos na matuang lalaki, tawo man o hayop. Papadusahan ko an gabos na dios-dios kan Egipto. Ako an Kagurangnan.
13An dugo sa mga hamba asin sa itaas kan mga pintoan iyo an tanda kan mga harong na pinag-eerokan nindo. Sa oras na mahiling ko an dugo, lilihisan ko kamo asin mayo nin mangyayari saindo mantang pinapadusahan ko an mga Egipcio.
14Kaipuhan na selebraron nindo an aldaw na ini bilang sarong pyesta tanganing magiromdoman nindo an sakong ginibo. Gigibohon nindo ini sagkod pa man. Ako an Kagurangnan.”
An Pyesta kan Tinapay na Mayo nin Lebadura
15Nagtaram an Kagurangnan, “Pitong aldaw kamong magkakan nin tinapay na mayo nin lebadura. Sa enot na aldaw, hahaleon nindo an gabos na lebadura sa saindong mga harong huli ta an siisay man na magkakan nin tinapay na igwa nin lebadura sa laog kan pitong aldaw na iyan, dai ko na ibibilang na kaayon sa sakong banwaan.
16Sa enot asin sa ikapitong aldaw magtiripon kamo sa pagsamba. Dai kamo magtrabaho sa mga aldaw na iyan alagad pwede nindong andamon an saindong mga pagkakan.
17Giromdoma nindo ining pyesta kan tinapay na mayo nin lebadura huli ta sa aldaw na ini ilinuwas ko kamo sa Egipto. Giboha nindo an pyestang ini sa gabos na panahon.
18Magpoon sa banggi kan ikakatorseng aldaw kan enot na bulan sagkod sa banggi kan ikabeynte y unong aldaw, dai kamo magkakan nin tinapay na igwa nin lebadura.
19-20Sa laog nin pitong aldaw, kaipuhan na daing makuang lebadura sa saindong mga harong huli ta an siisay man, Israelita o dayuhan, na kumakan nin tinapay na igwa nin lebadura, dai ko na ibibilang na kaayon sa sakong banwaan.”
An Enot Na Paskwa
21Inapod ni Moises an gabos na lider nin Israel dangan sinabihan, “An lambang saro saindo magpili nin sarong kordero o sarong kanding dangan bunoon iyan tanganing an saindong pamilya makapagselebrar kan Paskwa.
22Kumua kamo kan sanga nin isopo, ibuntog nindo iyan sa dugo na nasa palanggana, asin ilahid sa mga hamba saka sa itaas kan mga pinto. Dangan mayo na sa saindong magluwas sa harong sagkod mag-aga.
23Malibot an Kagurangnan sa Egipto tanganing gadanon an mga Egipcio. Sa oras na mahiling niya an dugo sa mga hamba asin sa itaas kan mga pinto, dai niya tutugotan na lumaog an paragadan sa saindong mga harong tanganing gadanon kamo.
24Gibohon nindo an seremonyang ini bilang sarong pagboot sa saindo asin sa saindong mga aki sagkod pa man.
25Ipagpadagos nindo an paggibo kaini kun yaon na kamo sa dagang ipinanuga saindo nin Kagurangnan.
26Kun maghapot an saindong mga aki, ‘Ano an kahulogan kan seremonyang ini?’
27Masimbag kamo, ‘Iyo ini an paggiromdom kan Paskwa nin Kagurangnan, huli ta ilinigtas niya kami kan lihisan niya an harong kan mga Israelita duman sa Egipto, alagad ginadan niya an mga Egipcio.’” Dangan nagruluhod an mga Israelita asin nagsaramba.
28Pakatapos, nagpuli sinda asin ginibo an ipinagboot nin Kagurangnan ki Moises saka ki Aaron.
An Pagkagadan kan mga Matuang Lalaki
29Kan matangang banggi, ginadan nin Kagurangnan an gabos na matuang lalaki sa Egipto, magpoon sa matua kan hade na magmamana kan trono, sagkod sa matua kan bilanggo na nasa bilanggoan; ginadan man niya an gabos na matua kan mga hayop.
30Kan bangging idto, nagimata an hade, an saiyang mga opisyal, sagkod an gabos na Egipcio. Nagkaigwa nin makosog na pagtangis sa bilog na Egipto, huli ta mayo nin harong na dai nin gadan.
31Kan mismong bangging idto, ipinaapod kan hade si Moises saka si Aaron asin sinabihan, “Magharale na kamo digdi sa sakong banwaan, kamo asin an kapwa nindo Israelita! Lakaw asin sambaha nindo an Kagurangnan siring sa saindong hinahagad.
32Daraha nindo an saindong mga karnero, mga kanding, sagkod mga baka dangan humale na kamo. Ipamibi man nindo na mabendisyonan ako.”
33Pinapaghidali kan mga Egipcio an mga Israelita sa saindang paghale sa Egipto. Olay ninda, “Magagadan kami gabos kun dai pa kamo maghale digdi.”
34Kaya pinano kan mga Israelita an saindang mga mangko nin minasang arina na mayo nin lebadura, pinatos ini nin yamit dangan pinasan.
35Ginibo man kan mga Israelita an isinabi sainda ni Moises; an mga Egipcio hinagadan ninda nin mga alahas na bulawan saka plata asin mga gubing.
36Pinagmarahay nin Kagurangnan na igalang kan mga Egipcio an mga Israelita tanganing tawan sinda kan saindang hinahagad. Sa siring na paagi, nadara kan mga tawo an kayamanan kan mga Egipcio.
Naghale sa Egipto an mga Israelita
37Naglakaw an mga Israelita hale sa Rameses pasiring sa Sukkot. Maabot sa seis syentos mil an kalalakihan, dai pa kabilang an mga babae saka mga aki.
38Dakul na bakong mga Israelita an nag-iriba sainda. Nagsunod man sainda an dai mabilang na mga karnero, mga kanding, asin mga baka.
39Nagluto sinda nin tinapay na mayo nin lebadura hale sa dara nindang minasa, huli ta kan isubol sinda paluwas sa Egipto, dai na sinda nagkaigwa nin oras na mag-andam nin pagkakan o magmasa nin arina na igwa nin lebadura.
40Nag-erok sa Egipto an mga Israelita sa laog nin kwatro syentos treyntang taon.
41Naghale sinda sa Egipto sa huring aldaw kan ikakwatro syentos treyntang taon.
42An bangging idto iyo an banggi nin pagbantay kan Kagurangnan tanganing iluwas sinda sa Egipto; kaya an bangging idto sarong banggi nin pagbantay na itinalaan para sa Kagurangnan kan banwaan nin Israel sagkod pa man.
Mga Pagboot manongod sa Paskwa
43Nagtaram an Kagurangnan ki Moises asin ki Aaron, “Uya an mga pagboot manongod sa Paskwa: Dai pwedeng magkakan kan inandam para sa Paskwa an dayuhan,
44alagad an binakal nindong oripon pwede nang kumakan kaiyan kun sinerkomsisyon na nindo siya.
45Dai man pwedeng magkakan kaiyan maski an nakikisakat o an nagpapatandan.
46An lambang kordero kaipuhan kakanon sa laog kan harong na pinag-andaman kaiyan; dai nanggad nindo pagdarahon sa luwas an arin man na kabtang kaiyan asin dai nanggad nindo pagbarion an arin man na tolang.
47An bilog na banwaan nin Israel kaipuhan na magselebrar kan pyestang ini.
48Mayo nin siisay man na bakong serkomsisyonado an pwedeng kumakan kan Kordero Pangpaskwa. Kun an sarong dayuhan na nakikihimanwa saindo boot magselebrar kan Paskwa tanganing mag-omaw sa Kagurangnan, kaipuhan serkomsisyonon ngona nindo siya asin an gabos na lalaki sa saiyang harong. Dangan mimidbidon na siya siring sa sarong tunay na Israelita asin pwede na siyang makisumaro sa pagselebrar kan Paskwa.
49Sakop kan mga pagboot na ini an gabos na Israelita asin an mga dayuhan na nakikihimanwa saindo.”
50Nagkuyog an gabos na Israelita asin ginibo an ipinagboot nin Kagurangnan ki Moises saka ki Aaron.
51Kan aldaw na idto, ilinuwas nin Kagurangnan sa Egipto an mga tribu nin Israel.
Exodo 13
An Pagkonsagra kan Matuang mga Lalaki
1Nagtaram an Kagurangnan ki Moises,
2“Ikonsagra nindo sa sako an gabos na matuang lalaki, huli ta rogaring ko an lambang matuang lalaking Israelita asin an lambang matuang lalaking hayop.”
An Pyesta kan Tinapay na Mayo nin Lebadura
3Sinabihan ni Moises an mga tawo, “Giromdoma nindo an aldaw na ini—an aldaw kan paghale nindo sa Egipto, an lugar na nag-oripon saindo. Iyo ini an aldaw na ilinuwas kamo nin Kagurangnan huli kan saiyang kapangyarihan. Dai kamo magkakan nin tinapay na igwa nin lebadura.
4Naghahale kamo sa Egipto sa aldaw na ini, sa enot na bulan, an bulan nin Abib.
5Nanuga an Kagurangnan sa saindong mga ginikanan na itatao niya saindo an daga kan mga Cananeo, Heteo, Amoreo, Heveo asin mga Jebuseo. Kun darahon na niya kamo duman sa dagang mayaman sa gabos na bagay, gibohon nindo ining pyesta sa enot na bulan kan lambang taon.
6Sa laog nin pitong aldaw magkakan kamo nin tinapay na mayo nin lebadura asin sa ikapitong aldaw magpyesta kamo para sa Kagurangnan.
7Sa laog nin pitong aldaw dai kamo magkakan nin tinapay na igwa nin lebadura; kaipuhan mayo nin makuang lebadura o tinapay na igwa nin lebadura maski saen sa saindong daga.
8Pagpoon kan pyesta, ipasabot nindo sa saindong mga aki na ginigibo nindo an gabos na ini huli sa ginibo nin Kagurangnan para sa saindo kan maghale kamo sa Egipto.
9An paggibo kaini sarong pagiromdom, arog sa sarong bagay na nakagakod sa saindong kamot o sa saindong angog; magpapagiromdom iyan sa saindo na
magpadagos kamo sa pag-adal kan Togon nin Kagurangnan, huli ta ilinuwas niya kamo sa Egipto huli kan saiyang dakulang kapangyarihan.
10Taon-taon gigibohon nindo an pyestang ini sa talaan na aldaw.
An Matuang mga Lalaki
11“Dadarahon kamo nin Kagurangnan sa daga kan mga Cananeo na ipinanuga niya saindo asin sa saindong mga ginikanan. Kun itao na niya iyan saindo,
12idolot nindo sa Kagurangnan an gabos na matuang lalaki. Sadiri nin Kagurangnan an gabos na matuang lalaki kan saindong mga hayop.
13Alagad kaipuhan tuboson nindo nin kordero an lambang matuang lalaking asno. Kun habo nindong tuboson an asno, barion nindo an liog kaiyan. Kaipuhan tuboson nindo an lambang matua nindong aking lalaki.
14Sa maabot na panahon, kun maghapot an saindong aking lalaki kun ano an boot sabihon kan ginigibo nindong ini, sabihan nindo, ‘Huli kan saiyang dakulang kapangyarihan, hinale kami nin Kagurangnan sa Egipto, saen nagin mga oripon kami.
15Kan nagmatagas an hade asin habo niya kaming tugotan na humale, ginadan nin Kagurangnan an lambang matuang lalaki sa daga nin Egipto, tawo man o hayop. Ini an dahelan kun tadaw ta inaatang mi sa Kagurangnan an lambang matuang lalaking hayop, alagad tinutubos mi an samong mga matuang aking lalaki.
16Ini arog sa sarong bagay na nakagakod sa samong kamot o sa samong angog; magpapagiromdom ini samo na ilinuwas kami nin Kagurangnan sa Egipto huli kan saiyang dakulang kapangyarihan.’”
An Hariging Panganoron asin an Hariging Kalayo
17Kan tugotan kan hade nin Egipto na humale na an mga Israelita, dai sinda pinaagi nin Dios sa daga kan mga Filisteo maski iyo ini an pinakaharaning dalan. Nagsaboot an Dios, “Tibaad magbasol an mga tawo asin magbalik sa Egipto kun mapalaban na tolos sinda.”
18Kaya pinalibot niya sinda sa kalangtadan pasiring sa Dagat na Pula, maski andam sinda sa pakilaban pagluwas ninda sa Egipto.
19Dinara ni Moises an mga tolang ni Jose, sa pag-otob sa kahagadan kaini, kan magsabi si Jose, “Kun iligtas na kamo nin Dios, kaipuhan darahon nindo an sakong tolang paghale nindo sa lugar na ini.”
20Naghale sa Sukkot an mga Israelita asin nagkampo sa Etam na nasa tampi kan kalangtadan.
21Kun aldaw, an Kagurangnan nasa harigi nin panganoron, nangengenot tanganing itukdo sainda an dalan; kun banggi, nasa harigi siya nin kalayo tanganing magtao sainda nin liwanag, tanganing makabaklay sinda sa aldaw asin sa banggi.
22Danay na nangengenotan sa mga tawo an harigi nin panganoron kun aldaw asin an harigi nin kalayo kun banggi.
Exodo 14
An Pagbalyo sa Dagat na Pula
1Dangan nagtaram an Kagurangnan ki Moises,
2“Sabihan mo an mga Israelita na magbalik asin magkampo sa atubang kan Pi-hahirot, sa pagultanan kan Migdol asin kan Dagat na Pula, harani sa Baal-zefon.
3Maghohona an hade na nagkaralagalag an mga Israelita asin nagkaralaom sa kalangtadan.
4Papatagason ko an saiyang puso, kaya lalamagon niya kamo, alagad an kapangganahan ko saiya asin sa saiyang mga hukbo an matao sako nin kaomawan. Dangan maaaraman ninda na ako an Kagurangnan.” Sinunod kan mga Israelita an ipinagibo sainda.
5Kan masabihan an hade kan Egipto na nagdulag an mga Israelita, nagbago nin isip an hade, asin an saiyang mga opisyal. Nagsarabi sinda, “Ano ining ginibo ta? Pinabayaan tang makahale an mga Israelita asin ngunyan nawaraan logod kita nin mga oripon.”
6Ipinaandam kan hade an saiyang karwahe asin ipinag-iba an saiyang mga hukbo.
7Nagluwas siya kaiba an gabos niyang karwahe, kabilang an seis syentos na piling karwahe; an lambang saro kaini may lunad na opisyal.
8Pinatagas nin Kagurangnan an puso kan hade kaya linamag kaini an mga Israelita, na mapangganang nagharale.
9Linamag sinda kan mga hukbo, kan mga nakakabayo saka mga nakakarwaheng soldados nin Egipto asin inabotan sinda na nakakampo sa pangpang kan Dagat na Pula, harani sa Pi-hahirot asin Baal-zefon.
10Kan mahiling kan mga Israelita na harani na an hade saka an saiyang mga soldados, natakot sinda asin naghagad nin tabang sa Kagurangnan.
11Sinabihan ninda si Moises, “Mayo na daw nin mga lulubngan sa Egipto kaya dinara mo kami tanganing digdi sa kalangtadan magadan? Hilinga an ginibo mo sa pagluwasan mo samo sa Egipto!
12Bakong sinabihan mi na ika bago kita naghale na arog kaini an mangyayari? Sinabihan mi ika na dai mo kami pakiaraman asin na pabayaan mo kaming magpadagos sa paglingkod sa mga Egipcio. Mas marahay pang magin oripon kami ninda ki sa magadan digdi sa kalangtadan.”
13Nagsimbag si Moises, “Dai kamo matakot! Dai kamo maghiro! Hilingon nindo kun ano an gigibohon nin Kagurangnan tanganing iligtas kamo ngunyan; dai na nindo mahihiling an mga Egipciong iyan sagkod pa man.
14An Kagurangnan an makikipaglaban para sa saindo. Mayo kamong gigibohon maski ano man.”
15Nagtaram an Kagurangnan ki Moises, “Tano ta naghahagad ka sako nin tabang? Sabihan mo an mga tawo na magpadagos sa paglakaw.
16Iitaas mo an saimong sugkod asin unaton mo an saimong kamot sa tangod kan dagat. An tubig mababanga tanganing makalakaw sa mamarang daga an mga Israelita pasiring sa ibong kan dagat.
17Orog na papatagason ko an puso kan mga Egipcio kaya lalamagon ninda an mga Israelita, asin makakakua ako nin kaomawan huli kan sakong kapangganahan laban sa hade, sa saiyang mga hukbo asin sa saiyang mga nakakabayo saka mga nakakarwaheng soldados.
18Sa oras na madaog ko sinda, maaaraman kan mga Egipcio na ako an Kagurangnan.”
19An anghel nin Dios na nasa enotan kan hukbo nin Israel nagpahurihan. Nagpahurihan man an hariging panganoron sa mga Israelita dangan nag-ontok
20sa pagultanan ninda asin kan mga Egipcio. An panganoron nagtao nin kadikloman sa mga Egipcio, alagad nagtao nin liwanag sa mga Israelita. Kaya nag-agi an bilog na banggi na dai nagkaharanihan an duwang hukbo.
21Inunat ni Moises an saiyang kamot sa tangod kan dagat, asin pinabalik nin Kagurangnan an dagat sa paagi nin makosog na doros hale sa sirangan. Sa bilog na banggi naghoyop an doros asin an dagat nagin mamarang daga; nabanga an tubig.
22Nag-ibong sa dagat an mga Israelita na an linakawan iyo an mamarang daga na nasa pagultanan kan duwang lanob nin tubig.
23Linamag sinda kan mga nakakabayo asin mga nakakarwaheng Egipcio sagkod sa tahaw kan dagat.
24Kan maaga na, an mga Egipcio dinungaw nin Kagurangnan hale sa harigi nin kalayo asin nin panganoron dangan tinakot niya sinda.
25Kaya nakalubong an mga rweda kan saindang karwahe kaya nagin masakit an paglamag ninda. Nagsabi an mga Egipcio, “An Kagurangnan an nakikilaban para sa mga Israelita. Magharale na kita digdi!”
26Dangan nagtaram an Kagurangnan ki Moises, “Unata an saimong kamot sa tangod kan dagat tanganing matahoban kan tubig an mga Egipcio, an saindang mga karwahe asin an mga lunad kaiyan.”
27Kaya inunat ni Moises an saiyang kamot sa tangod kan dagat, asin pagkaaga nagbalik an tubig sa dating rarom. Naghingowang makadulag an mga Egipcio, alagad itinapok sinda nin Kagurangnan sa tahaw kan dagat.
28Nagbalik an tubig asin natahoban an gabos na karwahe, an mga nagpapadalagan kaiyan, sagkod an gabos na hukbo nin Egipto na naglamag kan mga Israelita sa dagat; mayong natada maski saro.
29Alagad nagbaralyo sa dagat an mga Israelita na an linakawan iyo an mamarang daga, na nasa pagultanan kan duwang lanob nin tubig.
30Kan aldaw na iyan, an banwaan nin Israel ilinigtas nin Kagurangnan sa mga Egipcio; nahiling ninda an mga gadan na Egipcio sa baybayon kan dagat.
31Nagkaigwa nin pagkatakot sa Kagurangnan an mga Israelita kan mahiling ninda an saiyang dakulang kapangyarihan kan daogon niya an mga Egipcio. Nagkaigwa sinda nin pagtubod sa Kagurangnan sagkod ki Moises na saiyang sorogoon.
Exodo 15
An Awit ni Moises
1Dangan si Moises asin an mga Israelita nagkanta kaining awit sa Kagurangnan: "An Kagurangnan sakong aawitan huli ta dakulang panggana saiyang nakamtan; mga kabayo asin mga lunad man itinapok niya sa kadagatan.
2An Kagurangnan an sakong kosog asin awit, siya an sakong kaligtasan; siya an sakong Dios, kaya sakong oomawon; Dios nin sakong ama, kaya sakong papalangkawon.
3An Kagurangnan sarong paralaban; Kagurangnan an saiyang ngaran.
4“Mga karwahe asin hukbo nin Egipto sa dagat saiyang itinapok; mga piling opisyal gabos, sa Dagat na Pula nagkaralamos.
5Tinahoban sinda kan dagat na hararom; siring sa gapo, tolos sindang nag-irarom.
6“An too mong kamot, O Kagurangnan, makangingirhat sa kosog; an mga kaiwal rinoronot kan too mong kamot.
7Mga kaiwal dinaog kan saimong dakulang kapangyarihan; garo dagaming sinulo kan saimong kaanggotan.
8Hinoyopan mo an dagat asin an tubig uminitaas, tuminindog na garo lanob; asin an kairaroman tuminagas.
9Nagsabi an kaiwal, ‘Lalamagon ko sinda asin dadakopon; saindang kayamanan sakong babangaon; gabos na magustohan sakong kukuahon asin sa bagsik kan espada gabos sasamsamon.’
10Alagad sa saro mong hinangos, O Kagurangnan, an mga Egipcio nalamos, siring sa timga na nag-irarom tolos.
11“Kagurangnan, siisay sa mga dios an arog saimo? An arog saimo na makangangalas an kabanalan? Mga milagro asin gibo mong ngangalasan, siisay an makakaarog kaiyan?
12Saimong inunat an too mong kamot, asin an mga kaiwal hinalon kan daga.
13Maimbod sa panuga, nangenot ka sa mga tawong saimong ilinigtas; sinda inantabayan mo kan saimong kosog pasiring sa saimong banal na daga.
14Nakadangog an mga banwaan asin tinarakigan; mga Filisteo makuring takot an namatean.
15Mga lider nin Edom napano nin katakotan; makokosog na lalaki sa Moab pinagtarakigan; nawaraan nin isog gabos na taga Canaan.
16Pakahiling kan saimong kosog, O Kagurangnan, takot asin takig sinda inabotan, siring sa gapo dai sinda nakahiro sagkod na makaagi an saimong banwaan, mga tawong ilinigtas mo sa kaoripnan.
17Dinara mo sinda asin itinanom sa sadiri mong bukid, an lugar, O Kagurangnan, na pinili mo bilang saimong erokan, an Templo na saimong hinaman.
18Ika, O Kagurangnan, an maghahade sagkod nuarin pa man.”
An Awit ni Miriam
19An mga Israelita nagbalyo sa dagat na an linakawan iyo an mamarang daga. Alagad kan lamagon sinda sagkod sa dagat kan mga nakakabayo asin mga nakakarwaheng Egipcio, ibinalik nin Kagurangnan sa dating rarom an tubig asin natahoban sinda.
20Si Miriam, an propetang tugang ni Aaron, nagkua kan saiyang tamborin, dangan nagsurunod saiya an gabos na kababaehan na nagtutugtog kan saindang mga tamborin asin nagsasayaw.
21Kinantahan sinda ni Miriam: "Mag-awit kamo sa Kagurangnan huli ta saiyang nakamtan mamurawayon na kapangganahan. Mga kabayo asin mga lunad man, itinapok niya sa kadagatan.”
An Mapait na Tubig
22Sa pangengenot ni Moises, naghale an mga tawo sa Dagat na Pula asin nagpasiring sa kalangtadan nin Sur. Tolong aldaw na sindang nagralakaw, alagad mayo sindang nakuang tubig.
23Dangan nakaabot sinda sa Mara, alagad dai ninda nainom an tubig duman huli ta mapait, kaya Mara an ngaran kan lugar.
24Nagreklamo ki Moises an mga Israelita, “Ano an samong iinomon?”
25Kaya namibi sa Kagurangnan si Moises, asin ipinahiling saiya nin Kagurangnan an sarong kaputol na kahoy. Kinua ini ni Moises dangan itinapok sa tubig asin nahale an pait kan tubig. Sa lugar na idto itinao sainda nin Kagurangnan an mga pagboot na saindang pagkukuyogon asin duman sinda pinagbalo.
26Nagtaram siya, “Kun bilog na puso nindo akong susunodon huli kan paggibo nin matanos asin huli sa pag-otob kan sakong mga togon saka mga pagboot, dai ko kamo papadusahan kan arin man sa mga kahelangan na ipinadara ko sa mga Egipcio. Ako, an Kagurangnan an saindong parabolong.”
27Dangan nakaabot sinda sa Elim, saen igwa nin doseng burabod asin setentang poon nin palma. Duman sinda nagkampo sa kataed kan mga tubig.
Exodo 16
An Manna asin an mga Pugo
1Hale sa Elim, nagpadagos sa pagbaklay an mga Israelita, asin sa ikakinseng aldaw kan ikaduwang bulan pakahale ninda sa Egipto, nakaabot sinda sa kalangtadan nin Sin sa pagultanan kan Elim asin Sinai.
2Duman sa kalangtadan, an gabos na tawo nagreklamo ki Moises asin ki Aaron
3na an sabi, “Marahay pang ginadan na kami nin Kagurangnan sa Egipto. Duman nakakatukaw pa kami, nakakakakan nin karne asin kan gabos ming magustohan. Alagad dinara mo kami digdi sa kalangtadan tanganing magadan sa gutom.”
4Nagtaram an Kagurangnan ki Moises, “Papauranan ko kamo nin tinapay hale sa langit. Aroaldaw, maruluwas an mga tawo asin matiripon kan magkakanigong pagkakan ninda sa sarong aldaw. Huli kaini maaaraman ko kun masunod sinda kan sakong mga togon o dai.
5Sa ikaanom na aldaw doble kan dati nindang kinukua sa aroaldaw an saindang titiponon asin aandamon.”
6Kaya sinabihan ni Moises saka ni Aaron an mga Israelita, “Ngunyan na banggi maaaraman nindo na an Kagurangnan an nagluwas saindo sa Egipto.
7Sa aga mahihiling nindo an kamurawayan nin Kagurangnanbilang kasimbagan niya sa saindong mga reklamo saiya; huli ta siisay man baya kami na pagreklamohan nindo?”
8Dangan nagsabi pa si Moises, “An Kagurangnan an matao saindo nin makakakan na karne pagkabanggi asin bastanteng tinapay pagkaaga, huli ta nadangog niya an pagreklamo nindo saiya; ta siisay man baya kami? Sa katotoohan, kun kamo nagrereklamo samo, sa Kagurangnan kamo nagrereklamo.”
9Sinabihan ni Moises si Aaron, “Sabihan mo an bilog na komunidad nin mga Israelita na magdigdi asin magtindog sa atubang nin Kagurangnan, huli ta nadangog niya an saindang mga reklamo.”
10Kan nagtataram si Aaron sa komunidad nin mga Israelita, sinda gabos nagkiriling sa kalangtadan asin bigla nindang nahiling sa panganoron an kamurawayan nin Kagurangnan.
11Nagtaram an Kagurangnan ki Moises,
12“Nadangog ko an mga reklamo kan mga Israelita. Sabihan mo sinda na pagsolnop kan aldaw magkakaigwa sinda nin karne, asin pagkaaga tatawan ko sinda nin bastanteng tinapay. Dangan mamimidbid ninda na ako an Kagurangnan, iyo an saindang Dios.”
13Pagkabanggi duminagsa an dakul na pugo dangan natahoban an kampo; asin pagkaaga, nahiling an mahibog na ambon sa palibot kan kampo.
14-15Kan mawara na an ambon, nahiling kan mga Israelita na an kalangtadan pano nin mahihimpis asin saradit na mga bagay na garo nagbilog na ambon sa daga. Dai ninda aram kun ano idto kaya naghinarapotan sinda, “Ano daw ini?” Nagsabi si Moises, “Iyan an tinapay na itinao nin Kagurangnan na saindong kakakanon.
16Ipinagboot nin Kagurangnan na an lambang saro saindo kumua sosog sa pangangaipo niya asin kan saiyang pamilya; duwang litro an lambang saro.”
17Ginibo ini kan mga Israelita, may nagkuang dakul, may nagkuang dikit.
18Alagad kan takadon ninda ini, an nagkuang dakul dai nin nagsobra, asin an nagkuang dikit dai nin nagkulang. Tama sana nanggad sa saindang pangangaipo an saindang nakua.
19Sinabihan sinda ni Moises, “Mayo nin magtada kaiyan para sa aga.”
20Alagad an nagkapira sainda dai nagtubod ki Moises; nagtada sinda nin tinapay. Pagkaaga, inulod asin nagbata an saindang itinada. Naanggot sainda si Moises.
21Aga-aga, an lambang saro minakua sosog sa pangangaipo niya, asin an mga tinapay na natada sa daga, natutunaw kun mainit na an aldaw.
22Sa ikaanom na aldaw, doble an tinapay na saindang kinua; apat na litro para sa lambang saro. Nagduman ki Moises an gabos na lider kan komunidad asin sinabi saiya an nangyari.
23Sinabihan sinda ni Moises, “Ipinagboot nin Kagurangnan na lutoon na nindo ngunyan an gusto nindong lutoon. An pagkakan na matada isaray nindo para sa masunod na aldaw, huli ta an bilog na aldaw sa aga, aldaw nin pahingalo, sarong banal na Sabbath para sa Kagurangnan.”
24Arog sa ipinagboot ni Moises sinaray ninda para sa masunod na aldaw an mga natada; dai ini nagbata o inulod.
25Nagsabi si Moises, “Kakanon nindo iyan ngunyan, huli ta ngunyan iyo an Sabbath, an aldaw nin pahingalo para sa Kagurangnan asin mayo kamong makukuang pagkakan sa luwas.
26Anom na aldaw kamong makua nin pagkakan, alagad sa ikapitong aldaw, an aldaw nin pahingalo, mayo kamong makukua.”
27Sa ikapitong aldaw, may mga tawong nagluwas tanganing magkua nin pagkakan alagad mayo sindang nakua.
28Kaya tinaraman nin Kagurangnansi Moises, “Sagkod nuarin kamo masuhay sa sakong mga togon saka pagboot?
29Giromdoma nindo na tinawan ko kamo nin aldaw nin pahingalo, kaya sa ikaanom na aldaw tinatawan ko kamo nin pagkakan para sa duwang aldaw. An lambang saro dai maghale sa saiyang lugar asin mayong magluwas sa harong sa ikapitong aldaw.”
30Kaya dai nagtrabaho an mga tawo sa ikapitong aldaw.
31Manna an inginaran kan mga Israelita sa tinapay. Nakakaarog ini sa sadit asin maputing pisog nin kulantro, dangan garo galyetas na minasa sa dugos an namit kaini.
32Nagsabi si Moises sa mga tawo, “Ipinagboot nin Kagurangnan na itago ta an ibang manna tanganing mahiling kan satong kapagarakian an tinapay na ipinakakan niya sato sa desyerto pakatapos na iluwas niya kita sa Egipto.”
33Nagsabi si Moises ki Aaron, “Kumua ka nin sarong dulay, laogan mo nin duwang litrong manna dangan ibugtak mo sa atubang nin Kagurangnan tanganing sarayon para sa satong kapagarakian.”
34Siring sa ipinagboot nin Kagurangnan ki Moises, ibinugtak ni Aaron an dulay na igwang manna sa atubangan kan Kaban nin Tipan tanganing sarayon.
35Sa laog nin kwarentang taon, manna an kinakan kan mga Israelita sagkod na nakaabot sinda sa daga nin Canaan.
(36An kinaugalean na takad kaidto katimbang nin beynte litros.)
Exodo 17
Tubig hale sa Gapo
1Naghale sa kalangtadan nin Sin an bilog na komunidad nin Israel sa paoroontok na paglakaw siring sa pagboot nin Kagurangnan. Nagkampo sinda sa Refidim, alagad mayo duman nin tubig na maiinom,
2kaya nagreklamo sinda ki Moises asin nagsabi, “Tawan mo kami nin tubig na iinomon.” Nagsimbag sainda si Moises, “Tadaw ta nagrereklamo kamo? Tano ta binabalo nindo an Kagurangnan?”
3Alagad paha nang marahay an mga tawo asin padagos sa pagreklamo ki Moises. Olay ninda, “Tadaw ta ilinuwas mo kami sa Egipto? Tanganing gadanon kami sa paha sagkod an samong mga aki asin mga hayop?”
4Kaya namibi si Moises sa Kagurangnan, “Ano an gigibohon ko sa mga tawong ini? Haros boot na ninda akong gapoon.”
5Nagtaram an Kagurangnan ki Moises, “Ipag-iba mo an nagkapira sa mga lider nin Israel asin mag-enot kamo sa mga tawo. Darahon mo an sugkod na ipinakol mo sa Salog nin Nilo.
6Duman sa Bukid nin Sinai, matindog ako sa ibabaw nin sarong gapo sa atubangan nindo. Pakolon mo an gapo, asin maluwas duman an tubig na iinomon kan mga tawo.” Ginibo ini ni Moises sa atubangan kan mga lider nin Israel.
7An lugar nginaranan Massa asin Meriba, huli ta nagreklamo an mga Israelita, asin huli ta binalo ninda an Kagurangnan kan sinda magsabi, “Kaibahan ta daw an Kagurangnan o dai?”
An Gera Laban sa mga Amalekita
8Nag-abot sa Refidim an mga Amalekita asin sinalakay an mga Israelita.
9Sinabihan ni Moises si Josue, “Magpili ka nin mga lalaki asin labanan nindo an mga Amalekita. Sa aga, matindog ako sa ibabaw kan bulod na kapot an sugkod nin Dios.”
10Sinunod ni Josue an pagboot ni Moises asin linabanan niya an mga Amalekita mantang si Moises, si Aaron asin si Hur nagtukad sa bulod.
11Mantang nakaitaas an mga kamot ni Moises, nanggagana an mga Israelita, alagad kun nakaibaba an saiyang mga kamot, nanggagana an mga Amalekita.
12Kan tanglay na an mga kamot ni Moises, nagkua si Aaron asin si Hur nin sarong gapo na matutukawan ni Moises. Mag-ibong nindang itinaas an mga kamot ni Moises asin sinosteneran sagkod na magsolnop an aldaw.
13Huli kaini, nadaog ni Josue an mga Amalekita.
14Dangan nagtaram an Kagurangnan ki Moises, “Isurat mo an kapangganahan na ini tanganing dai malingawan. Sabihan mo si Josue na paparaon ko sa daga an mga Amalekita.”
15Nagpatindog nin altar si Moises asin inapod niya ining “An Kagurangnan iyo an sakong Bandera.”
16Nagsabi siya, “Itaas nindo an bandera nin Kagurangnan! Sagkod pa man lalabanan nin Kagurangnan an mga Amalekita!”
Exodo 18
Dinalaw ni Jetro si Moises
1Nabaretaan ni Jetro, na panugangan ni Moises asin padi sa Midian, an mga ginibo nin Dios para ki Moises asin sa mga Israelita kan iluwas niya sinda sa Egipto.
2Si Jetro an nag-ataman ki Zippora kan ini papulion ni Moises sa Midian,
3kaiba an duwa nindang aki. An ngaran kan saro Gersom (huli ta nagsabi si Moises, “Dayuhan ako sa ibang daga”),
4asin an ngaran kan saro Eliezer (huli ta nagsabi siya, “Tinabangan ako kan Dios nin sakong ama, asin ilinigtas niya ako sa kagadanan sa kamot kan hade nin Egipto”).
5Ipinag-iba ni Jetro paduman ki Moises an agom asin an duwang aki kaini sa bukid nin Dios na pinagkampohan niya sa kalangtadan.
6Nagpatogon si Jetro ki Moises na sinda maabot,
7kaya sinabat siya kaini. Nagduko si Moises kan saiyang payo sa pagtaong galang sa saiyang panugangan dangan hinadokan niya ini. Nagkomustahan sinda dangan naglaog sa tolda ni Moises.
8Ibinareta ni Moises ki Jetro an gabos na ginibo nin Kagurangnan sa hade asin sa mga Egipcio tanganing iligtas an mga Israelita. Inistorya man niya an kapagalan na namatean ninda sa paglakaw asin kun paano sinda tinabangan nin Kagurangnan.
9Naogma si Jetro kan madangog an gabos na karahayan na ginibo nin Kagurangnan sa Israel,
10asin siya nagsabi, “Omawon an Kagurangnan na nagligtas saindo sa kamot kan hade asin kan mga Egipcio.
11Ngunyan aram ko na nanggad na siya orog ki sa ibang mga dios, huli ta ilinigtas niya an mga Israelita sa pang-aapi sainda kan mga Egipcio.”
12Dangan nagdolot si Jetro nin tinutong na atang asin nin iba pang mga dolot sa Dios. Nag-abot si Aaron kaiba an gabos na lider nin Israel tanganing sa kaibahan kan panugangan ni Moises magkarakan sinda sa atubang nin Dios.
An Pagpili nin mga Hukom
13Kan sunod na aldaw, nagtukaw si Moises sa paghusay sa mga kaso kan mga tawo, asin napalibotan siya ninda magpoon aga sagkod banggi.
14Kan mahiling ni Jetro an gabos na ginigibo ni Moises para sa mga tawo, naghapot siya, “Ano ining ginigibo mo? Tadaw ta sinosolo mo an trabaho? Magpoon aga sagkod banggi, napapalibotan ka nin mga tawo sa pagkonsulta saimo.”
15Nagsimbag si Moises, “Kaipuhan na gibohon ko ini huli ta boot maaraman kan mga tawo an kabotan nin Dios.
16Kun may duwang tawo na igwang dai pinagkakaoyonan, minadolok sinda sako asin hinuhukoman ko kun siisay sa sainda an tama. Ipinapaliwanag ko sainda an mga pagboot asin mga togon nin Dios.”
17Dangan nagsabi si Jetro, “Sala an ginigibo mo.
18Mapagal iyan para sa saimo asin sa mga tawo. Magabat an trabahong iyan asin dai mo kayang gibohon na solo sana.
19Dangoga ining hatol ko asin ibahan ka logod nin Dios. Maninigo na ika an mag-atubang sa Dios asin magdara saiya kan mga problema kan mga tawo.
20Itukdo mo sa sainda an mga togon saka an mga pagboot nin Dios asin kun paano sinda dapat na mamuhay dangan kun ano an dapat nindang gibohon.
21Laen pa kaiyan, magpili ka nin mga tawong maninigo, may pagkatakot sa Dios, mapapaniwalaan asin dai masusuholan. Gibohon mo sindang pamayo nin mga rinibong tawo, ginatos, maningkwenta, asin manampolo.
22Sinda an maglilingkod bilang mga hukom kan mga tawo sa gabos na panahon. Dadarahon ninda saimo an masakit na mga kaso, alagad sinda na
an bahalang maghukom kan mga masayon. Kaya magigin pasil na para saimo huli ta katabang mo sinda sa saimong trabaho.
23Kun gibohon mo iyan, siring sa pagboot nin Dios, dai ka mapapagal asin madali pang matatawan nin solusyon an arin man na problema kan mga tawo.”
24Sinunod ni Moises an hatol ni Jetro.
25Nagpili siya sa mga Israelita nin mga lalaking maninigo asin ginibo niya sindang pamayo nin mga rinibong tawo, ginatos, maningkwenta asin manampolo.
26Sinda an naglingkod bilang mga hukom kan mga tawo sa gabos na panahon. Dinara ninda ki Moises an masakit na mga kaso alagad sinda na an naghukom kan masayon.
27Dangan tinugotan ni Moises na magpuli na an saiyang panugangan sa sadiring banwa.
Exodo 19
An mga Israelita sa Bukid nin Sinai
1-2Naghale sa Refidim an mga Israelita asin nakaabot sinda sa kalangtadan nin Sinai sa enot na aldaw kan ikatolong bulan pakahale ninda sa Egipto. Nagkampo sinda sa pamitisan kan bukid.
3Nagtukad si Moises sa bukid tanganing tuparon an Dios. Inapod siya nin Kagurangnan hale sa bukid asin tinaraman, “Sabihan mo an mga kapagarakian ni Jacob, an banwaan nin Israel:
4Nahiling nindo kun ano an ginibo ko sa mga Egipcio asin kun paano ko kamo dinara sa sakuya siring sa pagdara kan agila sa saiyang siwo sa ibabaw nin saiyang pakpak.
5Kaya ngunyan, kun susunodon nindo ako asin kun ootobon nindo an sakong tipan, pipilion ko kamo bilang sadiri ko sa gabos na banwaan huli ta rogaring ko an bilog na kinaban.
6Kamo magigin kahadean nin mga padi asin sarong banal na nasyon para sa sako. Ini an itaram mo sa mga Israelita.”
7Kaya naghilig si Moises asin tiniripon an mga lider nin Israel dangan sinabihan kan gabos na ipinagboot saiya nin Kagurangnan.
8Sarabay na nagsimbag an mga tawo, “Gigibohon mi an gabos na itinaram nin Kagurangnan,” asin ibinareta ni Moises sa Kagurangnan an simbag kan mga tawo.
9Nagtaram an Kagurangnan ki Moises, “Madolok ako saimo sa mahibog na panganoron, tanganing madangog kan mga tawo an pagtaram ko saimo, asin tanganing sagkod lamang magtubod sinda sa saimo.” Ibinareta ni Moises sa Kagurangnan an simbag kan mga tawo.
10Tinaraman siya nin Kagurangnan, “Magduman ka sa mga tawo asin sabihan mo na maglinig sinda ngunyan sagkod sa aga. Palabahan mo sainda an saindang mga gubing
11asin mag-andam sinda sa ikatolong aldaw; huli ta sa aldaw na iyan mahilig ako sa Bukid nin Sinai tanganing mahiling kan mga tawo.
12Bugtakan mo nin kasagkoran sa palibot kan bukid na dai dapat lampasan kan mga tawo, asin sabihan mo sinda na dai magtukad o magrani sa bukid. An maggibo kaiyan, gagadanon;
13mayo nin magduta saiya alagad dapat siyang gapoon o panaon. Tawo man o hayop, dapat na gadanon. Pagtanog kan trompeta, dangan na magrani sa bukid an mga tawo.”
14Naghilig sa bukid si Moises asin pinaandam an mga tawo para sa pagsamba. Kaya linabahan ninda an saindang mga gubing.
15Sinabihan sinda ni Moises, “Magin andam kamo sa ikatolong aldaw; mayo ngona nin magdorog.”
16Pagkaaga kan ikatolong aldaw, nagkaigwa nin daguldol saka kikilat, nagtunga sa bukid an sarong mahibog na panganoron asin nadangog an
makosog na tanog kan trompeta. An gabos na tawo sa kampo nagtarakig sa takot.
17Dinara ni Moises sa luwas kan kampo an mga tawo tanganing magsabat sa Dios; nagtindog sinda sa pamitisan kan bukid.
18Napatos nin aso an bukid huli ta naghilig duman an Kagurangnan sa porma nin kalayo. Nag-itaas an aso arog sa aso nin sarong horno asin naglinog nin makosog an bilog na bukid.
19Mantang orog na nagkokosog an tanog kan trompeta, nagtaram si Moises, asin sinimbag siya nin Dios sa daguldol.
20Huminilig an Kagurangnan sa alitoktok kan bukid asin inapod niya si Moises, kaya nagtukad ini.
21Tinaraman siya nin Kagurangnan, “Maghilig ka asin patanidan mo an mga tawo na dai maglampas sa kasagkoran sa paghiling sako. Kun gibohon ninda iyan, dakul sainda an magagadan.
22Maski an mga padi na minadolok sako kaipuhan magpakabanal man; kun dai, papadusahan ko sinda.”
23Nagsabi si Moises sa Kagurangnan, “Dai pwedeng magtukad an mga tawo huli ta nagboot ka samo na midbidon na banal an bukid asin bugtakan nin kasagkoran an palibot.”
24Nagtaram an Kagurangnan, “Maghilig ka asin ipag-iba mo digdi si Aaron. Alagad dai mo pagtugotan an mga padi asin an mga tawo na maglampas sa kasagkoran tanganing makarani sako; kun gibohon ninda iyan, papadusahan ko sinda.”
25Naghilig si Moises asin sinabihan an mga tawo.
Exodo 20
An Sampolong Togon
1Nagtaram an Dios, asin ini an saiyang mga tataramon:
2“Ako an Kagurangnan na saindong Dios na nagdara saindo sa luwas kan daga nin Egipto, sa luwas kan harong nin kaoripnan.
3“Dai kamo nin ibang dios na sasambahon kundi ako sana.
4“Dai kamo maggibo nin ladawan kan ano man na nasa langit o nasa daga o nasa tubig sa irarom kan daga.
5Dai kamo magduko sa mga dios-dios o magsamba sa sainda, huli ta ako an Kagurangnan na saindong Dios, sarong maimon na Dios. Pinapadusahan ko an mga naoongis sako pati an saindang mga aki sagkod sa ikatolo saka sa ikaapat na henerasyon.
6Alagad ipinapahiling ko an danay kong pagkamoot sa rinibong henerasyon kan mga namomoot sako asin nag-ootob kan sakong mga togon.
7“Dai nindo paggamiton an sakong ngaran nin basang lamang, huli ta ako, an Kagurangnan na saindong Dios, mapadusa sa kiisay man na magbasang-basang kan sakong ngaran.
8“Giromdoma nindo an Sabbath asin pakabanala nindo iyan.
9Igwa kamo nin anom na aldaw tanganing gibohon an saindong mga trabaho,
10alagad an ikapitong aldaw, sarong aldaw nin pahingalo na talaan para sako. Sa aldaw na iyan, mayo nin siisay man saindo na magtrabaho—kamo, an saindong mga aki, an saindong mga oripon, an saindong mga hayop o an mga dayuhan na nag-eerok sa saindong banwa.
11Huli ta sa anom na aldaw ginibo ko an daga, an langit, an kadagatan sagkod an gabos na yaon diyan, alagad sa ikapitong aldaw, nagpahingalo ako. Kaya benendisyonan ko an Sabbath asin pinabanal iyan.
12“Galangan nindo an saindong ama asin ina, tanganing mabuhay kamo nin halawig sa dagang itatao ko sa saindo.
13“Dai kamo maggadan.
14“Dai kamo magdorog sa bako nindong agom.
15“Dai kamo maghabon.
16“Dai kamo magsaksi nin putik laban sa saindong kapwa.
17“Dai kamo maara sa harong kan ibang tawo; dai kamo maara sa saiyang agom, sa saiyang mga oripon, asin sa saiyang mga baka, mga asno o sa ano man na pagsadiri niya.”
Natakot an mga Tawo
18Kan madangog kan mga tawo an daguldol saka an tanog kan trompeta asin kan mahiling ninda an kikilat sagkod an nag-aasong bukid, nagtarakig sinda sa takot; kaya nagtirindog sinda sa harayo.
19Nagsarabi sinda ki Moises, “Ika an magtaram samo asin madangog kami; alagad dai mo pagpataramon samo an Dios huli ta tibaad magadan kami.”
20Nagsimbag si Moises, “Dai kamo matakot; huli ta an Dios napadigdi sa pagbalo sa saindo. Boot niyang magkaigwa kamo nin takot sa saiya tanganing dai kamo magkasala.”
21Alagad padagos na nagtindog sa harayo an mga tawo; si Moises sana an nagdolok sa mahibog na panganoron saen yaon an Dios.
Mga Togon Manongod sa mga Altar
22Nagboot an Kagurangnan ki Moises na taraman an mga Israelita, “Nahiling nindo kun paano ako, an Kagurangnan, nagtaram sa saindo hale sa langit.
23Dai kamo maggibo nin mga dios-dios na plata o bulawan na sasambahon bilang dugang sa sako.
24Gumibo kamo nin altar na daga para sako; sa ibabaw kaiyan idolot nindo an saindong karnero saka an saindong baka bilang tinutong na atang asin atang para sa katoninongan. Sa lambang lugar na pinili ko na pagsasambahan nindo sako, madatong ako dangan bebendisyonan ko kamo.
25Kun maggibo kamo nin altar na gapo para sako, dai kamo maggamit nin sinapsapan na gapo, huli ta kun gamitan nindo nin pansapsap an gapo, bako na iyan maninigo para sako.
26Dai nindo ako ipaggibo nin altar na may mga tangga, huli ta kun magsakat kamo diyan, mahihiling an saindong pagkanihuba.
Exodo 21
Mga Togon Manongod sa mga Oripon
1“Ini an mga togon na itatao mo sa mga Israelita:
2Kun magbakal ka nin oripon na Hebreyo, anom na taon siyang maglilingkod saimo. Sa ikapitong taon papatalingkason mo siya na dai papabayadon nin maski ano.
3Kun siya mayong agom kan siya magin oripon mo, mahale siyang mayong agom; alagad kun siya may agom kan siya magin oripon mo, mahale siyang kaiba an saiyang agom.
4Kun tawan siya kan saiyang kagurangnan nin agom asin nagkaigwa siya nin mga aki, an saiyang agom sagkod mga aki pagsadiri kan kagurangnan niya, asin an lalaki solong mahale.
5Alagad kun magpahayag an oripon na habo na siyang maghale huli ta namomotan niya an saiyang kagurangnan, agom saka mga aki,
6kun siring, dadarahon siya kan saiyang kagurangnan sa lugar na pinagsasambahan asin papatindogon siya sa may pinto o sa may hamba kan pintoan, dangan lalabotan an saiyang talinga asin magigin oripon siya kan saiyang kagurangnan sagkod na buhay siya.
7“Kun ipabakal kan ama an saiyang aking babae tanganing magin oripon, dai siya matatalingkasan na arog kan mga lalaking oripon.
8Kun siya ipinabakal sa sarong lalaking boot umagom saiya, alagad dai siya kaini nagustohan, ipapatubos siya sa sadiri niyang ama. Dai siya pwedeng ipabakal kan saiyang kagurangnan sa mga dayuhan huli ta bakong tama an pagtratar niya saiya.
9Kun an sarong lalaki magbakal nin babaeng oripon tanganing magin agom kan saiyang aking lalaki, kaipuhan trataron niya an oripon bilang tunay na aking babae.
10Kun an sarong lalaki mag-agom pa nin iba, dai niya dapat pag-inaan an itinatao niyang pagkakan, gubing asin mga deretso nin agom sa enot niyang agom.
11Kun an tolong bagay na ini dai niya maotob sa babae, dapat niya ining patalingkason na dai na papabayadon.
Mga Togon Manongod sa mga Salang Gibo sa Iba
12“An siisay man na magkulog nin iba dangan nagadan siya, dapat na gadanon man.
13Alagad kun dai man tinuyong kulogan an sarong tawo asin nagadan ini, an nakagadan pwedeng dumulag sa lugar na pipilion ko asin magigin ligtas siya duman.
14Alagad kun tinuyong salakayon an sarong tawo tanganing pasaluib na gadanon, an nakagadan kuahon nindo dangan gadanon maski nakatago na siya sa sakong altar.
15“An siisay man na magkulog kan sadiring ama o ina dapat gadanon.
16“An siisay man na magkidnap nin tawo tanganing ipabakal o gibohon na oripon dapat gadanon.
17“An siisay man na magmaldisyon sa sadiring ama o ina dapat gadanon.
18“Kun igwang mag-iwal dangan nanggapo o nanuntok an saro alagad dai man nakagadan, an nanggapo o nanuntok dai papadusahan. Alagad kun an biktima nahaloy sa higdaan,
19dangan nakalakaw sa tabang nin sugkod, kaipuhan atamanon siya kan nagkulog sagkod na marahay asin bayadan siya kaini kan saiyang panahon na nasayang.
20“Kun pakolon nin sugkod kan sarong tawo an saiyang oripon na lalaki o babae, dangan nagadan tolos an saiyang oripon, an kagurangnan dapat na padusahan.
21Alagad kun nabuhay pa an oripon sa laog nin saro o duwang aldaw, dai na papadusahan an kagurangnan; an mawaraan siya nin oripon maninigo nang padusa saiya.
22“Kun an mga nag-iiwal makakulog nin sarong bados na nagin dahelan na ini makuahan, alagad mayo na nin ibang maraot na nangyari sa babae, an nakakulog mabayad kan kantidad na hahagadon saiya kan agom kan babae sosog sa pagboot kan mga hukom.
23Alagad kun may iba pang maraot na nangyari sa babae, an kabayadan: buhay sa buhay,
24mata sa mata, ngipon sa ngipon, kamot sa kamot, bitis sa bitis,
25paso sa paso, lugad sa lugad, kulog sa kulog.
26“Kun tamaan kan sarong lalaki an sarong mata kan saiyang oripon na lalaki o babae, dangan nabuta ini, tatalingkasan niya an oripon bilang kabayadan para sa mata.
27Kun natipoan niya nin ngipon an saiyang oripon, tatalingkasan niya an oripon bilang kabayadan para sa ngipon.
An Katongdan kan mga Kagsadiri
28“Kun an sarong lalaki o babae magadan sa suag nin baka, gagapoon an baka asin dai pagkakanon an karne kaiyan, alagad an kagsadiri dai dapat padusahan.
29Kun an baka dati nang parasuag nin tawo asin pinatanidan na an kagsadiri alagad dai man niya iyan linaom, dangan nakagadan iyan nin tawo, gagapoon an torong baka asin gagadanon man an kagsadiri.
30Alagad kun an kagsadiri tugotan na magmulta tanganing dai siya gadanon, dapat bayadan niya an bilog na kantidad na hahagadon.
31Kun aking lalaki o babae an nagadan kan baka, parehong reglamento an susunodon.
32Kun an sarong oripon na lalaki o babae nagadan sa suag kan baka, an kagsadiri kan baka mabayad nin treyntang pedaso nin plata sa kagurangnan kan oripon, asin gagapoon an baka sagkod na magadan.
33“Kun an kalot binayaan nin sarong tawo na daing lukdo o kun nagkalot siya asin dai niya iyan tinakopan, dangan nahulog duman an sarong baka o asno,
34an kagsadiri kan kalot mabayad para sa hayop. Babayadan niya nin kwarta an kagsadiri kan hayop, asin mapapasaiya an nagadan na hayop.
35Kun an baka nin sarong tawo makagadan nin baka na sadiri nin iba, an buhay na baka ipapabakal kan duwang kagsadiri asin babangaon ninda an kabayadan; babangaon man ninda an karne kan nagadan na hayop.
36Alagad kun an baka dati nang parasuag asin dai linaom kan kagsadiri, an nagadan na baka riribayan niya nin buhay na baka dangan mapapasaiya an gadan na hayop.
Exodo 22
Mga Togon Manongod sa Pagbayad
1“Kun an sarong tawo maghabon nin sarong baka o sarong karnero, dangan ini saiyang binuno o ipinabakal, mabayad siya nin limang baka para sa sarong baka o apat na karnero para sa sarong karnero.
2-4Dapat niyang bayadan an saiyang hinabon; kun dai siyang ibabayad, siya an ipapabakal bilang oripon tanganing mabayadan niya an saiyang hinabon. Kun an hinabon na hayop, baka, asno o karnero man, buhay pang nakua sa saiya, an sarong hayop babayadan niya nin duwa. "Kun bangging nadakop asin nagadan an nagsalakat sa sarong harong, dai sasalaon an nakagadan. Alagad kun aldaw ini nangyari, sisimbagon niya an buhay kan nagadan.
5“Kun an sarong tawo magpasabsab kan saiyang mga hayop sa sarong oma o ubasan o kun binutasan niya an saiyang mga hayop asin nanabsab ini sa oma
kan iba, an ano man na naraot sa oma babayadan kan kagsadiri kan hayop; ibabayad niya an pinakamarahay na produkto hale sa saiyang oma o ubasan.
6“Kun an sarong tawo magsulo sa saiyang oma, asin magkanap an kalayo sa kadootan pasiring sa oma kan iba dangan nasulo an tindog pang mga tinanom o an mga inaning tinambak na, an nagsulo mabayad kan gabos na nasulo.
7“Kun ipasaray nin sarong tawo sa saiyang kataed an saiyang kwarta o an ano man na pagrogaring niya, asin hinabon ini sa harong kan nagsaray, mabayad nin doble an mahabon kun siya madakop.
8Alagad kun dai madakop an mahabon, an nagsaray iaatubang sa Dios tanganing magsumpa na dai niya hinabon an pagrogaring na iwinalat saiya.
9“Sa lambang kaso nin pag-iriwal manongod sa mga pagrogaring arog kan baka, asno, karnero, gubing asin iba pa, an duwang tawo na parehong nagsasabi, ‘Iyo ini an nawawara ko’, iaatubang sa Dios. An ipahayag nin Dios na igwang sala, mabayad nin doble sa tunay na kagsadiri.
10“Kun ipaataman nin sarong tawo sa saiyang kapwa an sarong asno, baka, karnero o ano man na hayop, asin ini nagadan o nalugadan o kaya nawara alagad mayo nin nakahiling,
11an nag-ataman maatubang sa Kagurangnan asin masumpa na dai niya hinabon an hayop. Kun dai hinabon an hayop, matubod an kagsadiri sa sumpa kan nag-ataman asin dai niya ini papabayadon.
12Alagad kun hinabon saiya an hayop, kaipuhan bayadan niya an kagsadiri.
13Kun an hayop ginadan nin mga lalaw na hayop, ipapahiling kan nag-ataman an natadang parte kan hayop bilang ebidensya asin dai siya kaipuhan magbayad para sa ginadan na hayop.
14“Kun an sarong tawo nagsubli nin sarong hayop asin ini nalugadan o nagadan na dai an kagsadiri, babayadan ini kan nagsubli.
15Alagad kun yaon duman an kagsadiri kan mangyari ini, dai na mabayad an nagsubli; kun an hayop inarkila, an arkila iyo na an magigin bayad.
Mga Togon Manongod sa Moralidad asin Relihiyon
16“Kun matentaran asin madorogan nin sarong lalaki an sarong birhen na dai pa nakatalaan na ikasal, kaipuhan tawan niya ini nin dote dangan papakasalan.
17Alagad kun habong ipakasal kan ama an saiyang aking babae, an lalaki dapat magtao sa ama kan kantidad na pareho kan dote para sa sarong birhen.
18“Dai nindo pagtugotan na mabuhay an babaeng mangkukulam.
19“Dapat gadanon an siisay man na magdorog sa hayop.
20“Dapat gadanon an siisay man na mag-atang sa arin man na dios-dios, huli ta ako sana, an Kagurangnan, an dapat dolotan nin atang.
21“Dai nindo pagpasakitan o pagdaog-daogon an sarong dayuhan; giromdomon nindo na nagin mga dayuhan man kamo sa Egipto.
22Dai nindo pagpasakitan an mga babaeng balo o an mga ilo.
23Kun pasakitan nindo sinda dangan maghagad sinda sako nin tabang, ako, an Kagurangnan, matabang sa sainda.
24Maaanggot ako asin gagadanon ko kamo sa gera. Mababalo an saindong mga agom asin maiilo an saindong mga aki.
25“Kun kamo magpautang nin kwarta sa mga dukha sa sakong banwaan, dai nindo pag-arogon an ibang parapautang; dai nindo sinda pagpatuboan.
26Kun kuahon nindo an alikboy nin saindong kapwa bilang sangra, iuli nindo iyan saiya bago magsolnop an aldaw,
27huli ta iyo sana iyan an gamit niyang tamong na makakapahimbong kan saiyang hawak. Ano pa an gagamiton niya sa pagkatorog? Kun maghagad siya sako nin tabang, dadangogon ko siya huli ta ako maheherakon.
28“Dai kamo maglanghad sa Dios asin dai nindo pagsumpaon an sarong namamayo kan saindong banwaan.
29“Dai nindo pag-abalahon an pagdolot nin mga tinagba kan saindong inani, kan saindong arak asin kan lana na hale sa mga oliba. "Itao nindo sakuya an saindong matuang aking lalaki.
30Itao man nindo sakuya an matua kan saindong mga baka asin mga karnero; pitong aldaw an hayop sa kaibahan nin saiyang ina, dangan sa ikawalong aldaw itao nindo iyan sako.
31“Kamo an sakuyang banwaan, kaya dai nanggad nindo pagkakanon an karne kan arin man na hayop na ginadan nin mga lalaw na hayop; itao nindo iyan sa mga ayam.
Exodo 23
Mga Pagsusundon Manongod sa Katanosan
1“Dai ka mag-istorya nin bakong totoo. Dai mo pagtabangan sa paagi nin pagputik an tawong may sala.
2Dai ka magsunod sa kadaklan kun minagibo sinda nin sala o kun minasaksi sinda nin putik tanganing mabiko an hustisya.
3Dai ka magpahiling nin pagpaorog sa sarong dukha kun binibista siya.
4“Kun mahiling mo na nakabutas an baka o an asno nin saimong kaiwal, ibalik mo iyan saiya.
5Kun mahiling mong napalugmok an asno kan sarong naanggot saimo huli sa gabat kan karga, tabangan mo siya na mapabuhat giraray iyan; dai mo siya pagpabayaan.
6“Itao mo an hustisya sa tawong dukha kun siya mag-atubang sa husgado.
7Dai ka magtugod-tugod; dai mo paggadanon an tawong mayong sala asin matanos, huli ta dai ko paliligtason an may sala.
8Dai ka mag-ako nin suhol, huli ta an suhol nakakabuta sa tawo asin nakakapadaog sa mga tawong mayong sala.
9“Dai mo pagdaog-daogon an sarong dayuhan; aram mo an namamatean niya, huli ta ika nagin dayuhan man sa daga nin Egipto.
An Ikapitong Taon asin an Ikapitong Aldaw
10“Anom na taon kamong magtatanom sa saindong daga asin mag-aani kan bunga kaiyan.
11Alagad sa ikapitong taon pabayaan nindo an daga asin dai nindo pag-anihon an ano man na magtalubo diyan tanganing may makakan an mga dukha, asin an matada makakan kan mga lalaw na hayop. Arog man kaiyan an saindong gibohon sa saindong ubasan saka olibahan.
12“Magtrabaho kamo sa laog nin anom na aldaw alagad sa ikapitong aldaw magpahingalo kamo, tanganing makapahingalo man an saindong mga oripon saka an mga dayuhan, dangan mahingaloan man an saindong mga hayop.
13“Dangoga nindo an gabos kong itinaram. Dai kamo mamibi sa ibang mga dios; maski an saindang ngaran dai nanggad nindo pagsambiton.
An Tolong Darakulang Pyesta
14“Sa laog nin sarong taon, tolong beses na maselebrar kamo nin pyesta para sako.
15Selebraron nindo an Pyesta nin Tinapay na Mayo nin Lebadura. Siring sa ipinagboot ko saindo, pitong aldaw kamong dai magkakan nin tinapay na igwa nin lebadura sa bulan nin Abib, huli ta ini an bulan kan paghale nindo sa Egipto. Dai nin siisay man na magdolok sako na mayong darang dolot.
16“Selebraron nindo an Pyesta nin Pag-ani pagpoon kan saindong pag-ani kan mga bunga nin saindong kapagalan, nin saindong tinanom sa oma. "Sa kataposan kan taon selebraron nindo an Pyesta nin mga Harong-harong kun gunoon na nindo asin tiponon an mga bunga kan saindong ubasan, asin kan iba pang mga kahoy.
17Tolong beses sa sarong taon, an gabos nindong lalaki maatubang sako, sa Kagurangnan Dios.
18“An hayop na iaatang nindo sako dai nindo pag-ibahan nin tinapay na igwa nin lebadura o pagpaagahan an taba kan hayop na para sa pyesta.
19“Taon-taon dadarahon nindo sa harong nin Kagurangnan na saindong Dios an pinakamarahay sa mga enot na bunga kan saindong daga. "An ogbon na karnero o kanding dai nindo paglutoon sa gatas nin saiyang ina.
Mga Panuga asin mga Katukdoan
20“Susugoon ko an sarong anghel na mangengenot saindo tanganing bantayan kamo sa dalan asin tanganing darahon kamo sa lugar na sakong inandam.
21Magdangog kamo saiya asin magsunod sa gabos niyang sasabihon. Dai nindo siya pagkontrahon huli ta sugo ko siya, asin dai niya papatawadon an saindong pagkakasala.
22Alagad kun sunodon nindo siya asin gibohon an gabos kong itinaram, lalabanan ko an gabos nindong kaiwal.
23Mangengenotan sa saindo an sakong anghel pasiring sa daga kan mga Amoreo, Heteo, Perezeo, Cananeo, Heveo asin Jebuseo dangan paparaon ko sinda gabos.
24Dai kamo magduko o magsamba sa saindang mga dios-dios, o mag-arog kan saindang mga ginigibo. Raoton nindo an saindang mga dios-dios asin gabaon nindo an saindang mga banal na hariging gapo.
25Kun ako, an Kagurangnan na saindong Dios, iyo sana an saindong sasambahon, bebendisyonan ko an saindong pagkakan asin inomon; dangan hahaleon ko saindo an gabos na helang.
26Sa saindong banwaan mayo nin babae na makukuahan o magigin baog. Tatawan ko kamo nin halawig na buhay.
27“Gigibohon ko na matakot sako an mga tawo na makontra sa saindo. Riribongon ko an mga banwaan na lalabanan nindo dangan masibog sinda saka madulag.
28Mapadara ako nin mga kutakti na iyo an mapahale sa mga Heveo, Cananeo, asin mga Heteo mantang naglalaog kamo sa saindang daga.
29Dai ko sinda papahaleon sa laog sana nin sarong taon huli ta kun gibohon ko iyan, mawawaraan nin tawo an daga asin magigin kadakul para sa saindo an lalaw na mga hayop.
30Mantang naglalaog kamo, dikit-dikit ko sana sindang papahaleon, sagkod na dakul na kamo tanganing sadirihon an daga.
31Ibubugtak ko an mga kasagkoran kan saindong daga magpoon sa Salog nin Eufrates sagkod sa Dagat na Pula, asin magpoon sa kalangtadan sagkod sa Dagat nin Mediteraneo. Ibubugtak ko sa saindong mga kamot an mga nag-eerok sa daga asin papahaleon nindo sinda mantang naglalaog kamo sa daga.
32Dai kamo makipagtipan sa sainda o sa saindang mga dios-dios.
33Dai nindo sinda pagtugotan na mag-erok sa saindong daga huli ta kun magtugot kamo, papagkasalaon ninda kamo sa sakuya; iyan an magigin siod sa saindo kun sambahon nindo an saindang mga dios-dios.”
Exodo 24
An Dugo nin Pakipagtipan
1Nagtaram an Kagurangnan ki Moises, “Tumukad kamo pasiring sako, ika, si Aaron, si Nadab, si Abihu asin an setenta kan kamagurangan nin Israel; asin mantang harayo pa kamo, magsamba kamo sako.
2Ika sana an magdolok sako; dai magrani an iba. Dai magtukad sa bukid an mga tawo.”
3Nagduman si Moises sa mga tawo asin ipinahayag sainda an gabos na togon saka mga pagboot nin Kagurangnan. Sarabay na nagsimbag an mga tawo, “Gigibohon mi an gabos na itinaram nin Kagurangnan.”
4Isinurat ni Moises an gabos na pagboot nin Kagurangnan. Pagkaagang amay nagtugdok siya nin altar sa pamitisan kan bukid. Nagpatindog siya nin doseng hariging gapo para sa doseng tribu nin Israel.
5Dangan nagsugo siya nin nagkapirang hoben na lalaki nin Israel na magdolot nin mga tinutong na atang asin magsakripisyo nin mga baka bilang dolot para sa katoninongan.
6Kinua ni Moises an kabanga kan dugo kan ginadan na mga hayop asin ibinugtak sa mga palanggana; an kabanga inula niya sa altar.
7Pakatapos, kinua niya an libro nin tipan, na nasusuratan kan mga togon nin Kagurangnan, dangan binasa nin makosog sa atubang kan mga tawo. An mga Israelita nagsimbag, “Susunodon mi an Kagurangnan asin gigibohon mi an gabos niyang pagboot.”
8Kinua ni Moises an dugo sa mga palanggana dangan iwinirik sa mga tawo. Nagsabi siya, “Ini an dugo nin pakipagtipan nin Kagurangnan kan itao niya saindo an mga togon na ini.”
9Nagturukad sa bukid si Moises, si Aaron, si Nadab, si Abihu asin an setentang mga lider nin Israel.
10Duman nahiling ninda an Dios nin Israel. An natutungtongan niya garo baldosa na gibo sa mga gapong sapiro na arog sa langit kaasul.
11Dai inano nin Dios an mga kamagurangan nin Israel. Nahiling ninda an Dios dangan nagkarakan asin nag-irinom sinda.
Si Moises sa Bukid nin Sinai
12Nagtaram an Kagurangnan ki Moises, “Tumukad ka sa bukid pasiring sako asin maghalat ka huli ta itatao ko saimo an duwang tablang gapo na sinuratan ko kan mga togon asin kan mga pagboot na itutukdo mo sa mga tawo.”
13Kaya nag-andam si Moises saka si Josue na saiyang katabang dangan nagpoon si Moises sa pagtukad sa bukid nin Dios.
14Sinabihan ni Moises an mga lider, “Halaton nindo kami digdi sagkod na kami magbalik. Mawawalat sa kaibahan nindo si Aaron asin si Hur, kaya kun siisay man saindo an igwa nin problema, magdolok sainda.”
15Dangan nagtukad si Moises asin an bukid natahoban nin panganoron.
16-17An kamurawayan nin Kagurangnan nag-ontok sa Bukid nin Sinai. Sa paghiling kan mga Israelita, an kamurawayan nin Kagurangnan arog sa malaad na kalayo sa alitoktok kan bukid. Anom na aldaw na natahoban nin
panganoron an bukid. Sa ikapitong aldaw, hale sa panganoron, inapod nin Kagurangnan si Moises.
18Nagpadagos sa pagtukad sa bukid si Moises pasiring sa panganoron. Nag-erok siya duman sa laog nin kwarentang aldaw asin kwarentang banggi.
Exodo 25
Mga Dolot Para sa Tabernakulo
1Nagtaram an Kagurangnan ki Moises,
2“Sabihan mo an mga Israelita na magtao nin dolot sako. Akoon mo an anoman na boot nindang idolot.
3Ini an mga dolot na aakoon mo: bulawan, plata, bronse;
4pinong lino, telang lana na kolor asul, purpura saka pula; telang gibo sa balukag nin kanding;
5anit nin lalaking karnero na tinugma nin pula; anit nin kanding; tablang akasya;
6lana para sa mga ilawan; pahamot para sa panlahid na lana asin para sa insenso;
7mga batong oniks asin iba pang batong pantampok sa efod asin sa pantahob sa daghan kan Halangkaw na Padi.
8Pagibohon mo an mga tawo nin sarong Tabernakulo para sako, tanganing mag-erok ako sa kaibahan ninda.
9An Tabernakulo asin an gabos na kasangkapan kaiyan gibohon nindo siring sa plano na ipapahiling ko saimo.
An Kaban nin Tipan
10“Gumibo kamo nin sarong Kaban na akasya, syento dyes sentimetros an laba, sesenta y seis sentimetros an lakbang asin sesenta y seis sentimetros an langkaw.
11Patoson nindo nin purong bulawan an laog asin an luwas kaiyan dangan bugtakan nindo nin moldurang bulawan sa palibot.
12Gibohan nindo iyan nin apat na siningsing na bulawan asin itakod nindo sa apat na bitis; duwang siningsing sa mag-ibong na gilid kan kaban.
13Gumibo man kamo nin mga pasanan na akasya, saka patoson nindo nin bulawan
14asin isurok sa mga siningsing na nasa duwang gilid kan Kaban.
15Dai nanggad iyan paghaleon sa namumugtakan na mga siningsing.
16Dangan ilaog mo sa Kaban an duwang tablang gapo na nasusuratan kan mga togon na itatao ko saimo.
17“Gumibo kamo nin takop na purong bulawan, syento dyes sentimetros an laba asin sesenta y seis sentimetros an lakbang.
18Gumibo man kamo nin duwang kerubin sa pinulpog na bulawan,
19saro para sa mag-ibong na poro kan takop. Gibohon nindo na magin saro sanang pedaso nin bulawan an mga kerubin sagkod an takop.
20Maghahampangan an duwang kerubin sa ibabaw kan takop, na matatahoban kan nakaunat nindang mga pakpak.
21Ilaog mo sa Kaban an duwang tablang gapo dangan takopan mo.
22Diyan taka tatagboon sa ibabaw kan takop, sa tahaw kan duwang kerubin; diyan ko itataram saimo an sakong mga togon para sa banwaan nin Israel.
An Lamesa para sa Tinapay na Dolot sa Dios
23“Gumibo kamo nin sarong lamesa na akasya, otsenta y otso sentimetros an laba, kwarenta y kwatro sentimetros an lakbang asin sesenta y seis sentimetros an langkaw.
24Patoson nindo iyan nin purong bulawan asin palibotan nin moldurang bulawan.
25An palibot kaiyan bugtakan nindo nin sanipa na pito may kabangang sentimetros an lakbang asin palibotan nindo nin moldurang bulawan.
26Apat na siningsing na bulawan an gibohon nindo para sa lamesa, dangan itakod nindo sa apat na kanto na namumugtakan kan apat na bitis.
27Itakod nindo harani sa sanipa an mga siningsing na surokan kan mga pasanan na gagamiton sa pagdara kan lamesa.
28Akasya an gamiton nindo sa paggibo kan mga pasanan asin patoson nindo iyan nin bulawan.
29Gumibo kamo nin mga plato para sa insenso. Gumibo man kamo nin kalis, dulay saka mangko para sa dolot na arak. Iyan gabos gibohon nindo sa purong bulawan.
30Ibugtak nindo an lamesa sa atubangan kan Kaban nin Tipan, asin sa ibabaw kan lamesa, danay nindong bugtakan nin dolot na tinapay.
An Kandelero
31“Gumibo kamo nin sarong kandelerong purong bulawan; an bitis asin an kahawakan kaiyan gibohon nindo sa pinulpog na bulawan. Gibohon nindong saro sanang pedaso an kandelero sagkod an mga dekorasyon na burak, kaiba an mga bukol saka an mga petalo.
32Bugtakan nindo nin anom na sanga, an mag-ibong na gilid kan kandelero, tolong sanga lambang gilid.
33An lambang sanga samnohan nindo nin tolong burak na arog sa mga bukad na burak nin almendras na may kaibang mga bukol asin mga petalo.
34An kahawakan kan kandelero samnohan man nindo nin apat na burak na arog sa mga bukad na burak nin almendras na may kaibang mga bukol saka mga petalo.
35Bugtakan nindo nin sarong bukol sa irarom kan lambang pades kan anom na sanga.
36An mga bukol, an mga sanga pati an kandelero gibohon nindo sa saro sanang pedaso nin pinulpog na bulawan.
37Gumibo man kamo nin pitong ilawan para sa kandelero dangan ibugtak nindo sa ibabaw tanganing magliwanag iyan pasiring sa atubangan.
38Gibohon nindo sa purong bulawan an pansipit sa mitsa asin an mga bandehado.
39Treynta y singko kilos nin purong bulawan an gamiton nindo sa paggibo kan kandelero sagkod kan gabos na kagamitan kaiyan.
40Kaipuhan sunodon nanggad nindo an plano na ipinahiling ko saimo sa bukid.
Exodo 26
An Tabernakulo nin Kagurangnan
1“Gibohon nindo an Tabernakulo. An gagamiton nindo sampolong kurtina nin mga hinabol na pinong lino asin telang lana na kolor asul, purpura saka pula. Burdahan nindo iyan nin mga kerubin.
2Pareho an sukol kan lambang kurtina: dose metros an laba asin duwang metros an lakbang.
3Tarakipon nindo an limang kurtina tanganing magin saro na sanang pedaso, asin iyo man an gibohon nindo sa matatadang lima.
4An sarong gilid kan sarong tinarakip na kurtina bugtakan nindo nin mga tarotalingang asul na tela; iyo man an gibohon nindo sa saro pa.
5Singkwentang tarotalinga an itahi nindo sa enot na tinarakip na limang kurtina asin singkwenta man na tarotalinga an itahi nindo sa ikaduwang tinarakip na limang kurtina.
6Gumibo kamo nin singkwentang kawit na bulawan na gagamiton sa pagsugpon kan duwang pedasong tinarakip na kurtina.
7“Gumibo man kamo nin tolda na pantahob sa Tabernakulo; an gagamiton nindo onseng kurtina na gibo sa balukag nin kanding.
8Gibohon nindo na an lambang kurtina igwa nin parehong sukol na trese metros an laba asin duwang metros an lakbang.
9Tarakipon nindo an limang kurtina asin iyo man an gibohon nindo sa anom na matatada. An ikaanom na kurtina tiklopon nindo sa atubangan kan tolda.
10Tahian nindo nin singkwentang tarotalinga an sarong gilid kan enot na pedaso; iyo man an gibohon nindo sa ikaduwa.
11Dangan gumibo kamo nin singkwentang kawit na bronse, asin ikawit sa mga tarotalinga tanganing an duwang pedaso magin saro na sana.
12An parte kan kurtina na minasobra, papalaylayon nindo sa likod kan Tabernakulo.
13An singkwenta sentimetros na sobra sa mag-ibong na gilid kan kahalabaan kan mga kurtina, papalaylayon man tanganing matahoban an duwang gilid kan Tabernakulo.
14“Gumibo kamo nin duwang pantahob sa tolda: an saro gibo sa anit nin mga lalaking karnero na tinugma nin pula, asin an saro gibo sa anit nin mga kanding.
15“Gumibo kamo nin mga taranos na tablang akasya para sa Tabernakulo.
16An lambang tabla may sukol na kwatro metros an laba, sesenta y seis sentimetros an lakbang
17na igwa nin duwang mitsa na pansugpon. An gabos na tabla kaipuhan igwa kan duwang mitsang ini.
18Iyo ini an gigibohon nindong tabla para sa Tabernakulo: beynteng tabla para sa parteng habagat
19asin para sa mga tablang ini gumibo kamo nin kwarentang patungtongan na plata; duwang patungtongan para sa lambang tabla na kakanaan kan duwang mitsa kaini.
20Para sa parteng amihan kan Tabernakulo, beynteng tabla
21asin kwarentang patungtongan na plata, duwang patungtongan para sa lambang tabla.
22Para sa likod kan Tabernakulo, sa parteng solnopan gumibo kamo nin anom na tabla
23asin nin duwang tabla para sa mga kanto sa likod na parte kan Tabernakulo.
24An duwang tablang ini suhay sa ibaba alagad nagdudukotan sa itaas, sa enot na siningsing. Arog kaini an pagkamugtak kan duwang tabla; an mga ini an magigin duwang kanto sa likod na parte kan Tabernakulo.
25Kaya walo gabos an mga tabla sa likod asin dyes y seis an patungtongan na plata, duwa para sa lambang tabla.
26“Gumibo man kamo nin kinseng trabisanyo na akasya, an lima para sa mga tabla na nasa sarong gilid kan Tabernakulo,
27an lima para sa mga tabla na nasa ibong na gilid, asin an lima para sa mga tabla na nasa likod, sa parteng solnopan.
28An laba kan mga trabisanyo na ikakana sa kabangaan kan mga tabla, mapoon sa sarong poro asin makakaabot sa ibong na poro kan Tabernakulo.
29Patoson nindo nin bulawan an mga tabla dangan kabitan nin mga siningsing na bulawan na susurokan kan mga trabisanyo na pinatos man nin bulawan.
30Patindogon nindo an Tabernakulo siring sa plano na ipinahiling ko saimo sa bukid.
31“Gumibo kamo nin kurtina sa hinabol na pinong lino asin mga telang lana na kolor asul, purpura saka pula. Burdahan nindo iyan nin mga kerubin.
32Tindihon nindo an kurtina sa apat na hariging akasya na pinatos nin bulawan saka may mga kawit na bulawan asin napapatindog sa apat na patungtongan na plata.
33Isabit nindo an kurtina sa nakarayang mga kawit na yaon sa atop kan Tabernakulo, dangan ibugtak nindo sa likod kan kurtina an Kaban nin Tipan na nasasarayan kan duwang tablang gapo. An kurtina iyo an malaen kan Banal na Lugar sa Kabanal-banaleng Lugar.
34Takopan nindo an Kaban nin Tipan.
35Ibugtak nindo an lamesa sa luwas kan Kabanal-banaleng Lugar, sa parteng amihan kan Tabernakulo, asin an kandelero sa parteng habagat.
36“An pintoan kan tolda gibohan nindo nin panlipod na kurtinang hinabol na pinong lino asin mga telang lana na kolor asul, purpura saka pula na binurdahan.
37Para sa panlipod na ini, gumibo kamo nin limang hariging akasya na pinatos sa bulawan asin may mga kawit na bulawan, dangan gumibo kamo nin limang patungtongan na bronse para sa mga hariging ini.
Exodo 27
An Altar
1“Gumibo kamo nin sarong altar na akasya. Kwadrado ini, na dos metros beynte sentimetros an laba asin an lakbang; an langkaw sarong metro may treynta sentimetros.
2An ibabaw kan apat na kanto kan altar, pormahan nindo na garo mga sungay. Ini gibohon na magin sarong pedaso sana sagkod an altar dangan patoson nindo nin bronse an bilog na altar.
3Gumibo kamo nin mga kawa na bubugtakan kan abo; gumibo man kamo nin mga pala, mangko, pansipit saka mga bugtakan nin baga. Gibohon nindo iyan gabos sa bronse.
4Gumibo man kamo nin parilyang bronse dangan bugtakan nindo ini nin apat na siningsing na bronse sa lambang kanto.
5Dangan sa irarom kan sanipa, ibugtak nindo iyan magpoon sa kabangaan na parte kan altar paibaba.
6Gumibo kamo nin mga pasanan na akasya, asin patoson nindo nin bronse
7dangan isurok sa mga siningsing tanganing an mga pasanan yaon sa duwang gilid kan altar kun dinadara ini.
8Tabla an gamiton nindo sa altar, asin gibohon na mayong laog an tahaw kaini siring sa plano na ipinahiling ko saimo sa bukid.
An Patyo kan Tabernakulo
9“An patyo kan Tabernakulo gibohon nindo sa mga kurtina nin hinabol na pinong lino. Sa parteng habagat, kwarenta y kwatro metros an laba kan kurtina
10na titindihon sa beynteng bronseng harigi na papatindogan sa beynteng bronseng patungtongan. An mga kawit saka mga barat kan harigi gibohon nindo sa plata.
11Siring man an gibohon nindo sa parteng amihan kan patyo.
12Para sa parteng solnopan, gumamit kamo nin mga kurtinang beynte y dos metros an laba, sampolong harigi saka sampolong patungtongan.
13Para sa parteng sirangan na namumugtakan kan pintoan, beynte y dos metros an lakbang kan patyo.
14Sa sarong ibong kan pintoan, an mga kurtina igwa nin laba na seis metros sesenta sentimetros, asin igwa nin tolong harigi saka tolong patungtongan.
15Arog man kaiyan an sa ibong na parte: mga kurtinang seis metros sesenta sentimetros an laba, tolong harigi saka tolong patungtongan.
16An mismong pintoan bugtakan nindo nin binurdahan na kurtinang panlipod na siyam na metros an laba, gibo sa pinong lino asin telang lana na kolor asul, purpura saka pula. Isabit nindo ini sa apat na hariging napapatindog sa apat na patungtongan.
17An gabos na harigi sa patyo baratan nindo nin mga pambarat na plata. An mga kawit kan mga harigi gibohon sa plata asin an mga patungtongan gibohon sa bronse.
18Kwarenta y kwatro metros an laba kan patyo, beynte y dos metros an lakbang asin dos metros beynte sentimetros an langkaw. An mga kurtina gibohon sa hinabol na pinong lino asin an mga patungtongan gibohon sa bronse.
19An gabos na kagamitan sa laog kan Tabernakulo asin an gabos na palo kaini asin kan patyo gibohon nindo sa bronse.
Pag-ataman sa Ilawan
20“Pagbotan mo an mga Israelita na darahan ka kan pinakamarahay na lana nin oliba para sa ilawan tanganing padagos iyan na maglaad.
21Aldaw-bangging aatamanon ni Aaron asin kan saiyang mga aki an ilawan na ibubugtak sa laog kan Tabernakulo, sa luwas kan kurtina saka sa atubangan kan Kaban nin Tipan. An pagboot na ini ootobon kan mga Israelita asin kan saindang mga kapagarakian sagkod pa man.
Exodo 28
Mga Gubing para sa mga Padi
1“Ipaapod mo si Aaron na saimong tugang sagkod an saiyang mga aki na si Nadab, Abihu, Eleazar asin si Itamar. Laenon mo sinda sa gabos na Israelita tanganing maglingkod sako bilang mga padi.
2Ipagibo mo si Aaron nin banal na mga gubing tanganing magkaigwa siya nin dignidad asin gayon.
3Ipaapod mo an gabos na tawong tinawan ko nin kakayahan, asin sabihan mo sinda na gibohon an mga gubing ni Aaron, tanganing konsagrahon siya bilang padi na malingkod sako.
4Ini an mga gubing na gigibohon ninda: pantahob sa daghan, efod, abito, tunikang may burda, mitra asin habay. Ining mga banal na gubing gigibohon ninda para sa tugang mong si Aaron asin para sa saiyang mga aki tanganing maglingkod sinda sako bilang mga padi.
5An mga magibo kan mga gubing magamit nin telang lana na kolor asul, purpura asin pula, nin torsidong bulawan, asin nin pinong lino.
6“Gibohon ninda an efod sa telang lana na kolor asul, purpura asin pula, sa torsidong bulawan, asin sa pinong lino, na binurdahan.
7Pabugtakan mo nin duwang tirante an duwang gilid kan efod tanganing masugpon iyan.
8An efod kakabitan nin habay na gibo man sa telang lana na kolor asul, purpura asin pula, sa torsidong bulawan, asin sa pinong lino.
9Kumua ka nin duwang batong oniks dangan diyan mo iukit an mga ngaran kan doseng aking lalaki ni Jacob,
10sosog sa saindang pagkamundag, anom na ngaran sa lambang bato.
11Gibohon mo ini siring sa marahay na platero asin kalopkopan mo nin bulawan an mga bato.
12Dangan ikabit mo ini sa tirante kan efod bilang paggiromdom sa doseng tribu nin Israel. Sa siring na paagi, dadarahon ni Aaron an saindang mga ngaran sa saiyang mga abaga sa atubang ko tanganing ako, an Kagurangnan, danay na makagiromdom sa sakong banwaan.
13Gumibo ka nin duwang kalopkop na bulawan
14saka duwang kadena nin purong bulawan na sinalapid, asin ikabit mo an mga kadenang ini sa mga kalopkop.
An Pantahob sa Daghan
15“Gumibo kamo nin pantahob sa daghan na gagamiton kan Halangkaw na Padi sa pagsabot kan kabotan nin Dios. Gibohon nindo iyan sa parehong materyales na ginamit sa paggibo kan efod asin burdahan arog kan efod.
16Gibohon nindong kwadrado an tiniklop na pantahob sa daghan na may sukol na, beynte y dos sentimetros an laba asin beynte y dos sentimetros an lakbang.
17Tampokan ini nin apat na raya nin mga bato: sa enot na raya, itampok nindo an mga batong rubi, topasyo asin karbungko;
18sa ikaduwang raya, an mga batong esmeralda, sapiro asin brilyante;
19sa ikatolong raya, an mga batong jacinto, agata asin ametista;
20dangan sa ikaapat na raya, an mga batong berilo, oniks asin haspe. Ini gabos itatampok sa mga kalopkop na bulawan.
21Doseng bato an uukitan nindo kan mga ngaran kan mga aki ni Jacob. An lambang bato uukitan nin sarong ngaran, bilang tanda kan doseng tribu nin Israel.
22Gumibo kamo para sa pantahob sa daghan nin duwang kadenang purong bulawan na sinalapid.
23Gumibo man kamo nin duwang siningsing na bulawan asin ikabit nindo sa duwang itaas na kanto kan pantahob sa daghan,
24dangan igakod nindo sa duwang siningsing na ini an duwang kadenang bulawan.
25An duwa pang poro kan kadenang bulawan igakod nindo sa duwang kalopkop na nasa tirante kan efod sa atubangan.
26Dangan gumibo kamo nin duwang siningsing na bulawan asin ikabit sa duwang ibabang kanto kan pantahob sa daghan, sa parteng irarom na harani sa efod.
27Gumibo pa kamo nin duwang siningsing na bulawan dangan ikabit nindo sa atubangan, sa parteng ibaba kan tirante kan efod, sa sinugponan na nasa itaas kan habay.
28Gagakodan ninda nin pising asul an mga siningsing kan pantahob sa daghan asin an mga siningsing kan efod tanganing an pantahob sa daghan dai masiblag sa efod kundi makatakod asin mapamugtak sa itaas kan habay.
29“Paglaog ni Aaron sa Banal na Lugar, isusulot niya an pantahob sa daghan, na nauukitan kan ngaran kan mga aki ni Jacob tanganing ako, an Kagurangnan danay na makagiromdom sa sakong banwaan.
30Ilaog nindo sa pantahob sa daghan an Urim asin Tummim tanganing mamugtak sa daghan ni Aaron kun minadolok siya sa atubangan ko. Kaya danay na isusulot ni Aaron an pantahob sa daghan tanganing maaraman niya an sakong kabotan para sa banwaan nin Israel.
An iba pang Gubing kan Padi
31“An abito kan efod gibohon nindo sa telang lana na kolor asul.
32Bugtakan nindo nin labot na sulotan kan payo, asin an palibot kan labot tahian nindo nin hinabol na pambilit tanganing dai magisi.
33-34An gayad kan abito kabitan nindo nin mga granadang gibo sa telang lana na kolor asul, purpura asin pula. Sa lambang pagultanan kan duwang granada bugtakan nindo nin kampanilyang bulawan.
35Isusulot ni Aaron an abitong ini kun naglilingkod siya bilang padi. Paglaog asin pagluwas niya sa Banal na Lugar, madadangog an tanog kan mga kampanilya, kaya dai siya gagadanon.
36“Gumibo ka nin koronang anas na bulawan dangan iukit mo diyan ining mga tataramon, ‘Konsagrado sa Kagurangnan.’
37An koronang ini ikakabit nindo sa atubangan kan mitra; asul na lubid an gamiton nindo.
38Mamumugtak ini sa angog ni Aaron; siya an maako kan anoman na nagibong kasalan sa pagdolot kan mga tawo kan saindang atang. Danay na mamumugtak sa angog ni Aaron an koronang ini tanganing akoon ko an saindang atang.
39“An tunika saka an mitra gibohon nindo sa hinabol na pinong lino, asin gumibo man kamo nin sarong habay na binurdahan.
40“An mga aki ni Aaron igibo nindo nin mga abito, mga habay asin mga turban tanganing magkaigwa sinda nin dignidad asin gayon.
41Gubingan mo kaiyan si Aaron na saimong tugang asin an saiyang mga aki, dangan lahidan mo sinda nin lana, ordenan saka konsagrahon, tanganing maglingkod sinda sako bilang mga padi.
42Ipagibo mo sinda nin linong sarwal na sagkod sa paa tanganing matahoban an saindang pagkanihuba.
43Kun maglaog sa Tabernakulo si Aaron saka an saiyang mga aki, o magdolok sinda sa altar tanganing maglingkod sa Banal na Lugar, masulot sinda kan sarwal tanganing dai sinda magkasala huli sa pagkanihuba asin magadan. Ini sarong danay na pagboot para ki Aaron sagkod sa mga kapagarakian niya.
Exodo 29
An Pagkonsagra sa mga Padi
1“Ini an gigibohon mo sa pagkonsagra ki Aaron asin sa mga aki niyang lalaki tanganing maglingkod sako bilang mga padi. Kumua ka nin sarong torilyong baka saka duwang lalaking karnero na mayo nin kaninan.
2Gamiton mo an pinakamarahay na arinang trigo, alagad mayo nin lebadura, asin gumibo ka nin mga tinapay na igwang lana, nin mga tinapay na mayong lana, asin nin maninipis na biskwit na linahidan nin lana.
3Ibugtak mo iyan gabos sa sarong basket dangan idolot mo sako kaiba an torilyong baka saka an duwang lalaking karnero.
4“Ipag-iba mo si Aaron saka an saiyang mga aking lalaki sa may pintoan kan Tabernakulo dangan karigoson mo sinda duman.
5Pakatapos, isulot mo ki Aaron an mga gubing na sa padi—an tunikang may burda, an efod, an abito kan efod, an pantahob sa daghan asin an habay.
6Ibugtak mo sa saiyang payo an mitra asin igakod mo sa atubangan kan mitra an banal na korona.
7Dangan kuahon mo an lana, iula mo sa saiyang payo asin lahidan mo siya.
8“Padolokon mo saimo an saiyang mga aki dangan sulotan mo sinda kan tunika;
9hagkosan mo an saindang habayan dangan bugtakan mo nin turban an saindang payo. Iyan an gigibohon mo sa pagkonsagra ki Aaron asin kan saiyang mga aki. Sinda asin an saindang mga kapagarakian an maglilingkod sako bilang padi sagkod pa man.
10“Darahon mo sa atubangan kan Tabernakulo an torilyong baka asin sabihan mo si Aaron saka an saiyang mga aki na iduta an saindang mga kamot sa ibabaw kan payo kan torilyong baka.
11Dangan bunoon mo an torilyong baka sa atubangan ko, duman sa may pintoan kan Tabernakulo.
12Kumua ka nin dikit na dugo kan torilyong baka asin sa paagi kan saimong muro, lahidan mo an sungay kan altar; an natadang dugo iula mo gabos sa pamitisan kan altar.
13Kuahon mo an gabos na taba na nakakatahob kan bituka, an pinakamarahay na parte kan katoy, an duwang bato kaiba an taba kaiyan asin tutongon mo gabos sa altar bilang atang sako.
14Alagad an karne kan torilyo, an anit asin an odo kaiyan tutongon mo sa luwas kan kampo. Ini an atang na mahale kan mga kasalan kan mga padi.
15“Dangan kuahon mo an saro sa duwang karnerong lalaki asin sabihan mo si Aaron saka an saiyang mga aking lalaki na iduta an saindang mga kamot sa ibabaw kan payo kan karnero.
16Bunoon mo an karnero, salodon an dugo asin iwirik mo sa apat na gilid kan altar.
17Pedasohon mo an karnero, hugasan an bituka asin an mga bitis dangan kaiba an payo asin an ibang mga pedaso,
18tutongon mo an bilog na karnero sa ibabaw kan altar bilang sarong tinutong na atang. An parong kan dolot na ini nawiwilihan ko.
19“Kuahon mo an saro pang karnero asin sabihan mo si Aaron saka an saiyang mga aki na iduta an saindang mga kamot sa ibabaw kan payo kan karnero.
20Bunoon mo an karnero, kumua ka nin dikit na dugo kaini asin lahidan mo an hikawan kan toong talinga ni Aaron sagkod kan saiyang mga aki, asin an tanggurangan kan saindang toong kamot saka kan saindang toong bitis. An ibang dugo iula mo sa apat na gilid kan altar.
21Kumua ka nin dikit na dugo na nasa altar saka dikit na lana, dangan wirikan mo si Aaron asin an saiyang mga gubing, an mga aki niya saka an saindang mga gubing. Dangan si Aaron asin an saiyang mga aki patin an saindang mga gubing makokonsagra na sako.
22“Kuahon mo man an taba kan karnero, an matabang ikog, an taba na nakakatahob sa bituka, an pinakamarahay na parte kan katoy, an duwang bato kaiba an taba asin an toong hita (huli ta iyo ini an karnero para sa ordenasyon).
23Sa basket nin tinapay na mayo nin lebadura na idinolot sako, kumua ka nin sarong tinapay, saka sarong tinapay na igwang lana, sarong tinapay na mayong lana, asin sarong biskwit.
24Ibugtak mo iyan gabos sa mga kamot ni Aaron asin kan saiyang mga aki dangan iitaas ninda iyan sako bilang sarong espesyal na dolot.
25Dangan kuahon mo iyan sa sainda asin tutongon mo sa altar, sa ibabaw kan tinutong na atang, bilang sarong dolot na pagkakan sako. An parong kan dolot na ini nawiwilihan ko.
26“Kuahon mo an daghan kan karnero dangan iitaas mo sako bilang sarong espesyal na dolot. Ini an parte kan hayop na mapapasaimo.
27“An daghan asin an hita kan karnerong ginagamit sa ordenasyon iitaas sako bilang sarong espesyal na dolot asin lalaenon para ki Aaron saka sa saiyang mga aki.
28Sagkod pa man ini an sakong pagboot na kun madolot an mga tawo kan dolot para sa katoninongan, an daghan saka an hita kan hayop lalaenon para sa mga padi. Ini an dolot sako kan mga tawo.
29“Pagkagadan ni Aaron, an saiyang mga gubing na sa padi itatao sa saiyang mga aki, dangan isusulot ninda kun sinda lahidan nin lana asin ordenan.
30An aking kasalihid sa pagkapadi ni Aaron masulot kan gubing na ini sa laog nin pitong aldaw kun siya maglaog sa Tabernakulo tanganing maglingkod sa Banal na Lugar.
31“Kuahon mo an karnero nin ordenasyon asin sa sarong banal na lugar labonan mo an karne kaini.
32Ini asin an natadang tinapay sa basket ipakakan mo ki Aaron sagkod sa saiyang mga aki sa may pintoan kan Tabernakulo.
33Kakakanon ninda an dolot para sa pagpatawad kan kasalan kan sinda konsagrahon asin ordenan. Mga padi sana an makakan kan mga pagkakan na ini huli ta ini banal.
34Kun may natada pang karne o tinapay kinaagahan, dai ini pagkakanon kundi suloon huli ta ini banal.
35“Gibohon mo an seremonya nin pag-orden ki Aaron sagkod kan saiyang mga aki sa laog nin pitong aldaw siring sa ipinagboot ko saimo.
36Aroaldaw maatang ka nin lalaking baka bilang dolot sa pagpatawad kan kasalan. Huli kaini malilinigan an altar. Dangan lahidan mo ini nin lana tanganing makonsagra.
37An paglinig asin pagkonsagra kan altar gibohon mo sa laog nin pitong aldaw. Dangan an altar magigin banal, asin an ano man na makaduta diyan, magigin banal.
An Aroaldaw na mga Dolot
38“Sagkod pa man, ini an idodolot nindo sa ibabaw kan altar: duwang korderong manangtaon an edad sa aroaldaw.
39Idolot nindo an sarong kordero pagkaaga asin an saro pagkabanggi.
40An enot na kordero ibahan nindo nin sarong kilo kan pinakamarahay na arinang trigo na minasa sa sarong litrong lana nin oliba. Iula nindo an sarong litrong arak bilang dolot.
41An ikaduwang kordero idolot nindo pagkabanggi asin ibahan nindo nin arina, lana nin oliba saka arak na pareho kadakul kan sa pagkaagang dolot. Ini sarong dolot na pagkakan para sa sako asin an parong kaini nawiwilihan ko.
42Sa gabos na panahon, ining tinutong na atang idodolot nindo sako sa may pintoan kan Tabernakulo, saen tatagboon ko kamo tanganing kaolayon.
43Diyan ko tatagboon an banwaan nin Israel, asin magigin banal an lugar na iyan huli kan sakong kamurawayan.
44Kokonsagrahon ko an Tabernakulo asin an altar; siring man si Aaron sagkod an saiyang mga aki kokonsagrahon ko tanganing maglingkod sinda sako bilang mga padi.
45Mag-eerok ako sa kaibahan kan banwaan nin Israel, asin ako an magigin Dios ninda.
46Mamimidbid ninda na ako iyo an Kagurangnan na saindang Dios, na nagluwas sainda sa Egipto tanganing mag-erok sa kaibahan ninda. Ako an Kagurangnan na saindang Dios.
Exodo 30
An Altar nin Insenso
1“Gumibo kamo nin sarong altar na akasya na tututongan nin insenso.
2Gibohon nindong kwadrado iyan, kwarenta y singko sentimetros an laba, kwarenta y singko sentimetros an lakbang asin nubenta sentimetros an langkaw. An mga sungay sa apat na kanto saka an mismong altar gibohon nindo na magin saro sanang pedaso.
3Patoson nindo nin purong bulawan an parteng ibabaw, an apat na gilid sagkod an mga sungay, dangan palibotan nindo nin mga moldurang bulawan.
4Gumibo kamo nin duwang siningsing na bulawan na itatakod sa ibaba kan moldura, tanganing surokan kan mga pasanan na gagamiton sa pagdara kan altar.
5Gumibo kamo nin mga pasanan na akasya asin patoson nindo nin bulawan.
6Ibugtak nindo ining altar sa luwas kan kurtina na nasa atubangan kan Kaban nin Tipan, saen tatagboon taka.
7Sa aga-agang pagmangno ni Aaron kan mga ilawan, tututongon niya sa altar an mahamot na insenso.
8Iyo man an gigibohon niya kun banggi sa pagpalaad niya kan mga ilawan. Ining danay na pagdolot nin insenso gigibohon nindo sagkod sa mga maabot na henerasyon.
9An altar na ini dai nindo pagtutongan nin bakong banal na insenso, o nin tinutong na atang, o nin dolot na pagkakan, asin dai nindo ini pag-ulaan nin dolot na arak.
10Sarong beses sa taon gigibohon ni Aaron an seremonya nin paglinig kan altar; an mga sungay kaini lalahidan niya kan dugo kan inatang sa pagbayad nin kasalan. Gibohon nindo ini sa gabos na panahon. An altar na ini kaipuhan na magin banal, konsagrado sa sako. Ako an Kagurangnan.”
An Buhis para sa Tabernakulo
11Nagtaram an Kagurangnan ki Moises,
12“Pagsenso mo kan mga Israelita, an lambang saro sa sainda mabalukat kan saiyang buhay tanganing mayo nin maraot na mangyari sa sainda mantang ginigibo an pagsenso.
13An gabos na mabilang sa senso mabayad nin kabangang siklo sosog sa kinaugalean na timbang kan Tabernakulo bilang dolot sako. (An sarong siklo katimbang nin onseng gramong plata.)
14An gabos na mabilang sa senso, magpoon sa edad na beynte paitaas, matao kan dolot na ini sako.
15An mayaman dai mabayad nin sobra asin an dukha dai man mabayad nin kulang sa kantidad para sa pantubos kan saindang buhay.
16An kwartang ini kokolektahon mo sa mga tawo asin gagamiton para sa pag-ataman kan Tabernakulo. Ining buhis iyo an pantubos kan saindang buhay, asin magigiromdoman kong atamanon sinda.”
An Palangganang Hanawan
17Nagtaram an Kagurangnan ki Moises,
18“Gumibo ka nin bronseng palanggana na igwa nin tumbawan na bronse. Ibugtak mo iyan sa pagultanan kan Tabernakulo saka kan altar. Dangan laogan mo nin tubig
19na gagamiton ni Aaron asin kan saiyang mga aki sa paghanaw kan saindang mga kamot saka mga bitis.
20Kaipuhan maghanaw ngona sinda bago maglaog sa Tabernakulo o bago magdolok sa altar tanganing magdolot nin atang; kun dai, magagadan sinda.
21Kaipuhan nanggad na maghanaw sinda kan saindang mga kamot saka mga bitis tanganing dai sinda magadan. An pagboot na ini kukuyogon ninda asin kan saindang mga kapagarakian sagkod lamang.”
An Panlahid na Lana
22Nagtaram pa an Kagurangnan ki Moises,
23“Kumua ka kan pinakamarahay na mga pahamot: anom na kilong likidong mira, tolong kilo kan mahamot na kanela, tolong kilo kan mahamot na kalamo
24asin anom na kilong kasia (ini gabos sosog sa kinaugalean na timbang kan Tabernakulo). Kumua ka man nin apat na litrong lana nin oliba,
25asin siring sa sarong paragibo nin pahamot, saralakon mo iyan tanganing magibong banal na lanang panlahid.
26Lahidan mo kaiyan an Tabernakulo, an Kaban nin Tipan,
27an lamesa asin an mga kasangkapan kaiyan, an kandelero sagkod an mga kasangkapan kaiyan, an altar nin insenso,
28an altar na tututongan kan mga dolot kaiba an mga kasangkapan kaiyan asin an palangganang hanawan patin an tumbawan kaiyan.
29Konsagrahon mo iyan gabos tanganing magin banal. An ano man na makaduta sa mga iyan, magigin banal man.
30Dangan lahidan mo kan lana si Aaron sagkod an saiyang mga aki asin konsagrahon mo sinda tanganing maglingkod sako bilang mga padi.
31Sabihan mo an mga Israelita, ‘Ini an sakong magigin banal na lanang panlahid sa gabos na henerasyon.
32Dai ini ilalahid sa mga ordinaryong tawo asin dai nindo pag-arogon an paggibo kaini. Banal an lanang ini asin kaipuhan na midbidon nindong banal.
33An siisay man na maggibo nin lanang arog kaini o maglahid kaini sa bako man padi, dai na ibibilang na kaayon sa sakong banwaan.’”
An Insenso
34Nagtaram an Kagurangnan ki Moises, “Kumua ka nin parareho kadakul na mga pahamot na estakte, onise, galbano asin purong kamangyan.
35Siring sa sarong paragibo nin pahamot, saralakon mo iyan tanganing magibong insenso. Asinan mo tanganing magin malinig saka banal.
36Pulboson mo an dikit kaiyan asin darahon mo sa Tabernakulo dangan ibugtak sa atubang kan Kaban nin Tipan, saen tatagboon taka. Midbidon nindo na orog kabanal an insensong ini.
37Dai kamo maggibo nin insenso na siring an mga sangkap para sa saindong sadiri. Midbidon nindo na ini banal para sa sako.
38An siisay man na gumibo nin insenso na arog kaini tanganing gamiton na pahamot, dai na ibibilang na kaayon sa sakong banwaan.”
Exodo 31
An Magiribo kan Tabernakulo
1Nagtaram an Kagurangnan ki Moises,
2“Pinili ko si Bezalel, na aking lalaki ni Uri saka makoapo ni Hur na gikan sa tribu ni Juda,
3asin pinano ko siya kan sakong kapangyarihan. Itinao ko saiya an kakayahan, an pakasabot asin kadonongan sa manlaen-laen na gibo sa arte—
4sa pagdibuho sa bulawan, plata asin sa bronse;
5sa pagtabas nin mga batong pantampok, sa pagdibuho sa kahoy, asin sa iba pang mga gibo sa arte.
6Pinili ko man bilang katabang niya si Oholiab na aking lalaki ni Ahisamak na gikan sa tribu ni Dan. An ibang katabang ninda tinawan ko man nin kakayahan tanganing magibo ninda an gabos na ipinagboot ko saimo:
7an Tabernakulo, an Kaban nin Tipan asin an takop kaini, an gabos na gamit sa Tabernakulo,
8an lamesa dangan an kasangkapan kaiyan, an bulawan na kandelero asin an kasangkapan kaiyan, an altar nin insenso,
9an altar para sa tinutong na atang saka an kasangkapan kaiyan, an palangganang hanawan asin an tumbawan kaini,
10an magagayon na gubing kan pading si Aaron sagkod kan saiyang mga aki na gagamiton ninda sa paglingkod sako bilang mga padi,
11an panlahid na lana, dangan an mahamot na insenso para sa Banal na Lugar. Gigibohon ninda ini gabos siring nanggad sa ipinagboot ko saimo.”
Sabbath, an Aldaw nin Pahingalo
12Pinagbotan nin Kagurangnan si Moises
13na sabihan an mga Israelita, “Otobon nindo an Sabbath, an sakong aldaw nin pahingalo, huli ta iyan an tanda para sa sako asin para saindo sagkod sa mga maabot na henerasyon na ako, an Kagurangnan, iyo an nagpili saindo na magin banwaan ko.
14Otobon nanggad nindo an aldaw nin pahingalo, huli ta iyan banal. Gagadanon an siisay man na maglapas kaiyan asin magtrabaho sa aldaw na iyan.
15Igwa kamong anom na aldaw sa pagtrabaho, alagad an ikapitong aldaw sarong aldaw nin solemning pahingalo, banal para sako. Gagadanon an siisay man na magtrabaho sa aldaw na iyan.
16Kaya ootobon kan mga Israelita an Sabbath sa gabos na panahon bilang tanda kan daing kataposan na tipan.
17Ini sarong danay na tanda para sako asin para sa banwaan nin Israel, huli ta ako, an Kagurangnan, an naggibo kan langit asin daga sa laog nin anom na aldaw, dangan sa ikapitong aldaw nag-ontok ako sa pagtrabaho asin nagpahingalo.”
18Pakataram nin Dios ki Moises duman sa Bukid nin Sinai, itinao niya ki Moises an duwang tablang gapo na sinuratan niya mismo kan mga togon.
Exodo 32
An Bulawan na Baka
1Kan mareparo kan mga Israelita na haloy nang dai naghihilig sa bukid si Moises nagdolok sinda ki Aaron dangan nagsabi, “Dai mi aram kun ano na an nangyari sa Moises na iyan na nangenot samo pagluwas sa Egipto; kaya igibo mo kami nin sarong dios na mangengenot samo.”
2Sinabihan sinda ni Aaron, “Tanggalon nindo an mga hikaw na bulawan sa talinga kan saindong mga agom saka mga aki dangan darahon nindo sako.”
3Kaya tinanggal kan gabos na tawo an saindang mga hikaw na bulawan asin dinara ki Aaron.
4Kinua niya an mga hikaw asin tinunaw, dangan inula ini sa sarong hormahan asin naggibo siya nin sarong metal na baka. Nagsabi an mga tawo, “O Israel, iyo ini an satong dios na nagluwas sato sa Egipto!”
5Kan mahiling ini ni Aaron, nagtugdok siya nin altar sa atubangan kan bulawan na baka dangan nagpahayag, “Sa aga magkakaigwa kita nin pyesta para sa Kagurangnan.”
6Sunod na aldaw, nagmaratang amay an mga tawo asin nagdorolot nin mga tinutong na atang. Nagdarara man sinda nin mga atang para sa katoninongan. Nagturukaw sinda tanganing magkarakan asin mag-irinom; an saindang pyesta natapos sa bururatan asin dororogan.
7Nagtaram an Kagurangnan ki Moises, “Humilig ka tolos, huli ta an saimong banwaan, na ilinuwas mo sa Egipto, nagin maraot asin nagkasala.
8Tinalikodan na ninda an ipinagboot kong gibohon ninda. Naggibo sinda nin metal na baka, asin sinamba ninda ini saka dinolotan nin atang. Nagsarabi sinda na iyo idto an saindang dios na nagluwas sainda sa Egipto.”
9Nagtaram pa an Kagurangnan ki Moises, “Nahiling ko na matagas an payo kan mga tawong ini.
10Kaya hare ako pagpugola huli ta labi-labi an kaanggotan ko sainda asin tutunawon ko sinda. Alagad ika gigibohon kong sarong dakulang nasyon.”
11Alagad nakimaherak si Moises sa Kagurangnan na saiyang Dios asin nagsabi, “O Kagurangnan, tadaw ta maaanggot ka sa saimong banwaan, na saimong ilinigtas sa mga Egipcio sa paagi kan saimong dakulang kosog asin kapangyarihan?
12Tadaw ta tatawan mo nin dahelan an mga Egipcio na magsabi na hinale mo sa Egipto an mga Israelita tanganing gadanon sa kabukidan asin paraon sa daga? Dai ka na maanggot sa sainda; hare na pagdagosa an saimong iniisip na pagtunaw sa saimong banwaan.
13Giromdoma si Abraham, si Isaac asin si Jacob, an saimong mga sorogoon na pinanugaan mo saka sinabihan na ‘Papadakulon ko an saimong kapagarakian siring sa mga bitoon sa langit; itatao ko sa saimong kapagarakian an dagang ini na ipinanuga ko, asin mapapasainda ini sagkod lamang.’”
14Kaya dai idinagos nin Kagurangnan an saiyang kaisipan na pagtunaw sa saiyang banwaan.
15Dangan nagbalik si Moises, asin naghilig hale sa bukid dara an duwang tablang gapo na mag-ibong na nasusuratan kan mga togon.
16An Dios mismo an naggibo kan tablang gapo asin nag-ukit kan mga togon.
17Kan madangog ni Josue an ribok kan nagkukurahaw na mga tawo, nagsabi siya ki Moises, “Nadadangog ko an kinurahaw nin gera sa kampo.”
18Alagad nagsimbag si Moises, “An nadadangog ko bakong kinurahaw nin panggana o inagrangay nin pagkadaog kundi karantahan.”
19Kan harani na sinda sa kampo, nahiling ni Moises an baka asin an pagbabarayle kan mga tawo. Huli kaini, nagsulwak an kaanggotan ni Moises asin ipinusak niya sa pamitisan kan bukid an dara niyang mga tablang gapo asin nagkabaraak an mga ini.
20Kinua niya an baka na ginibo kan mga tawo, tinunaw sa kalayo, pinulbos, sinalakan nin tubig dangan ipinainom sa mga Israelita.
21Sinabihan ni Moises si Aaron, “Ano an ginibo saimo kan mga tawong ini ta tinugotan mo sindang magkasala?”
22Nagsimbag si Aaron, “Dai ka maanggot sako; aram mong desidido an mga tawong ini sa paggibo nin maraot.
23Sinabihan ninda ako, ‘Igibo mo kami nin sarong dios na mangengenot samo, huli ta dai mi aram kun ano na an nangyari sa Moises na iyan na nangenot samo paluwas sa Egipto.’
24Kaya sinabihan ko sinda na darahon sako an saindang mga alahas na bulawan. Itinao ninda sako an saindang mga alahas asin tinunaw ko sa kalayo. An luminuwas iyo ining baka.”
25Kan mahiling ni Moises an makasosopog na gibo kan mga tawo huli ta pinabayaan sinda ni Aaron na magin ngingisihan kan saindang mga kaiwal,
26tuminindog si Moises sa may trangkahan kan kampo asin kuminurahaw, “An siisay man na kampi sa Kagurangnan magdigdi sako!” Nagtiripon sa palibot ni Moises an gabos na aki ni Levi.
27Sinabihan niya sinda, “Ipinagboboot nin Kagurangnan Dios nin Israel na kuahon nindo an saindong mga espada, liboton an kampo, asin gadanon an saindong mga tugang, mga katood saka mga kanatad.”
28Sinunod kan mga Levita an pagboot ni Moises, asin sa aldaw na idto may tolong ribong kalalakihan an nagadan.
29Sinabihan ni Moises an mga Levita, “Ngunyan na aldaw ikinonsagra nindo an saindong mga sadiri bilang mga padi nin Kagurangnan huli sa paggadan nindo kan saindong mga aki saka mga tugang. Kaya ngunyan na aldaw itinao saindo nin Kagurangnan an saiyang bendisyon.’”
30Sunod na aldaw sinabihan ni Moises an mga tawo, “Nagkasala kamo nin makuri. Alagad matukad ako ngunyan sa bukid pasiring sa Kagurangnan; tibaad ikahagad ko kamo saiya nin tawad para sa saindong kasalan.”
31Kaya nagbalik si Moises sa Kagurangnan asin nagsabi, “An mga tawong ini nagkasala nin makuri; naggibo sinda nin sarong dios-dios na bulawan.
32Nakikimaherak ako na patawadon mo sinda kan saindang mga kasalan; alagad kun dai mo sinda mapapatawad, paraon mo na man an sakong ngaran sa libro na sinuratan mo kan mga ngaran kan saimong banwaan.”
33Nagsimbag an Kagurangnan, “An ngaran kan nagkasala sako iyo an paparaon ko sa sakong libro.
34Alagad lakaw na asin pangenotan mo an mga tawo pasiring sa lugar na itinaram ko saimo. Giromdoma na papangenotan kamo kan sakong anghel, alagad maabot an panahon na papadusahan ko an mga tawong iyan huli kan saindang kasalan.”
35Kaya pinahelang sinda nin Kagurangnan huli ta pinirit ninda si Aaron na maggibo nin bulawan na baka.
Exodo 33
Pinagbotan nin Kagurangnan an Israel na Bayaan an Bukid nin Sinai
1Tinaraman nin Kagurangnan si Moises, “Maghale na kamo sa lugar na ini, ika asin an mga tawong ilinuwas mo sa Egipto; magduman kamo sa dagang ipinanuga ko ki Abraham, ki Isaac, ki Jacob sagkod sa saindang mga kapagarakian.
2Susugoon ko an sarong anghel na mangengenot saindo, asin isusubol ko paluwas an mga Cananeo, Amoreo, Heteo, Perezeo, Heveo saka Jebuseo.
3Maduman kamo sa daga na mayaman sa gabos na bagay. Alagad huli ta matagas an saindong payo dai ako maiba saindo ta tibaad tunawon ko kamo sa dalan.”
4Kan madangog ini kan mga Israelita, nagmondo sinda asin mayo nang nagsulot nin mga alahas.
5Huli ta ipinagboot nin Kagurangnan ki Moises na sabihan an mga Israelita, “Saro kamong banwaan na matagas an payo. Kun mag-iba ako saindo maski dikit sanang panahon, tutunawon ko kamo. Kaya halea nindo ngunyan an saindong mga alahas, asin madesisyon ako kun ano an gigibohon ko sa saindo.”
6Kaya magpoon sa Bukid nin Sinai, dai na nagsulot nin mga alahas an mga Israelita.
An Toldang Pinagtatagboan
7Ugale na ni Moises na kuahon an tolda asin patindogon sa sarong lugar na harayo sa luwas kan kampo; ini inapod niyang toldang pinagtatagboan. An siisay man na boot makihumapot sa Kagurangnan minaduman sa toldang pinagtatagboan na nasa luwas kan kampo.
8Kun minaduman si Moises sa tolda, an gabos na tawo minatirindog sa may pintoan kan saindang mga tolda asin tinatanaw ninda si Moises sagkod na makalaog siya sa toldang pinagtatagboan.
9Pakalaog ni Moises, minahilig an hariging panganoron asin minaontok sa may pintoan kan tolda, dangan nakikipag-olay an Kagurangnan ki Moises.
10Sa oras na mahiling kan mga tawo na an hariging panganoron nasa may pintoan na kan toldang pinagtatagboan, minaduruko sinda gabos sa pagsamba.
11Parating hampangan kun makipag-olay an Kagurangnan ki Moises, siring sa sarong tawo na nakikiolay sa saiyang katood. Pakatapos, minabalik na sa kampo si Moises alagad nawawalat sa toldang pinagtatagboan an saiyang hoben na katabang, si Josue, na aki ni Nun.
Nanuga an Kagurangnan na Iibahan Niya an Saiyang Banwaan
12Nagsabi si Moises sa Kagurangnan, “Totoo mananggad na sinabihan mo ako na pangenotan ko an mga tawong ini pasiring sa dagang idto, alagad dai mo ako tinaraman kun siisay an makakatabang ko. Nagsabi kang midbid mo ako asin nawiwilihan mo.
13Kaya ngunyan, kun totoong nawiwilihan mo ako, pahilingan sako an saimong mga plano, tanganing mamidbid taka asin padagos na mawilihan mo ako. Giromdoma man na pinili mo an banwaan na ini para saimo.”
14Nagtaram an Kagurangnan, “Iibahan taka asin tatawan nin kapahingaloan.”
15Nagsimbag si Moises, “Kun dai mo ako iibahan, dai mo kami pagpahaleon sa lugar na ini.
16Huli ta paanong maaaraman na nawiwilihan mo ako saka an mga tawo? Bako daw huli sa pag-iba mo samo tanganing mapalaen kami, ako saka an saimong banwaan, sa ibang mga tawo sa kinaban?”
17Nagtaram an Kagurangnan ki Moises, “Gigibohon ko an sinabi mo, huli ta nawiwilihan taka asin midbid takang gayo.”
18Dangan nagsabi si Moises, “Nakikimaherak ako na ipahiling mo sako an saimong kamurawayan.”
19Nagsimbag an Kagurangnan, “Papaagihon ko sa atubang mo an gabos kong kamurawayan asin ipapahayag ko an banal kong ngaran. Ako iyo\
an Kagurangnan; kakaherakan ko an gusto ko, asin tatawan ko nin biyaya an mawilihan ko.
20Alagad dai ko saimo ipapahiling an sakong lalawogon huli ta mayo nin tawong pwedeng makahiling sako dangan padagos na mabuhay.
21Uya, igwa nin sarong lugar sa harani ko. Magtindog ka sa ibabaw kan gapo.
22Mantang nag-aagi an sakong kamurawayan, ibubugtak taka sa sarong barana kan gapo, asin tatahoban taka kan sakong kamot sagkod na ako makaagi.
23Dangan hahaleon ko an sakong kamot asin mahihiling mo an sakong likod, alagad bakong an sakong lalawogon.”
Exodo 34
An Bagong mga Tablang Gapo
1Tinaraman nin Kagurangnan si Moises, “Magtabas ka nin duwang tablang gapo arog kan mga naenot asin isusurat ko diyan an mga tataramon na isinurat ko sa naenot na mga tablang gapo na binaraak mo.
2Kaipuhan andam ka na noodmang aga asin tumukad ka sa Bukid nin Sinai sa pagsabat sako duman sa alitoktok kan bukid.
3Dai ka mag-iba nin siisay man sa pagtukad mo; mayo nanggad nin mahiling na tawo sa arin man na parte kan bukid, asin mayo nanggad nin magsabsab na hayop sa pamitisan kan bukid.”
4Kaya nagtabas si Moises nin duwang tablang gapo arog kan mga naenot asin pagkaagang amay dinara niya an mga ini sa alitoktok kan Bukid nin Sinai siring sa pagboot nin Kagurangnan.
5Naghilig an Kagurangnan sa sarong panganoron, nagtindog sa kaibahan niya duman, asin nagpahayag kan saiyang banal na ngaran, an Kagurangnan.
6Nag-agi an Kagurangnan sa atubangan niya asin nagtaram, “Ako, an Kagurangnan, iyo an Dios na maugayon asin maheherakon, an dai tolos
naaanggot asin ipinapahiling ko an danay kong pagkamoot saka pagkamaimbod.
7Inootob ko an sakong panuga sa ribo-ribong henerasyon asin pinapatawad ko an karatan saka an kasalan; alagad sakuyang papadusahan an mga aki saka mga makoapo sagkod sa ikatolo asin sa ikaapat na henerasyon huli sa mga kasalan kan saindang mga magurang.”
8Nagduko tolos si Moises asin nagsamba.
9Dangan nagsabi siya, “O Kagurangnan, kun totoong nawiwilihan mo ako, nakikimaherak ako na ibahan mo kami, maski matagas an payo kan mga tawong ini. Patawadon mo kami kan samong mga karatan saka mga kasalan, asin akoa kami bilang sadiri mong banwaan.”
Binago an Tipan
10Nagtaram an Kagurangnan ki Moises, “Makikipagtipan ako ngunyan sa banwaan nin Israel. Sa atubangan ninda, magibo ako nin ngangalasan na dai pa lamang nagigibo sa bilog na daga, o sa arin man na nasyon. Mahihiling kan gabos na tawo an darakulang bagay na gigibohon ko, huli ta magibo ako nin makangingirhat na bagay para saimo.
11Otobon nindo an ipinagboboot ko ngunyan na aldaw. Mantang kamo naglalaog sa daga, papahaleon ko an mga Amoreo, Cananeo, Heteo, Perezeo, Heveo asin Jebuseo.
12Dai nanggad kamo makipagtipan sa mga nag-eerok sa dagang dudumanan nindo huli ta iyan an magigin siod nindo.
13Gabaon nindo an saindang mga altar, rumpagon an saindang mga sagradong harigi asin palodon an mga simbolo kan saindang diosang si Asera.
14“Dai kamo magsamba sa ibang dios, huli ta ako an Kagurangnan, na an ngaran Maimon, sarong maimon na Dios.
15Dai kamo makipagtipan sa mga nag-eerok sa daga huli ta sa pagsamba ninda kan saindang mga paganong dios-dios dangan sa pagsakripisyo sa
sainda, iimbitaran ninda kamong makisumaro sa sainda asin masusugotan kamong kumakan kan mga idinolot ninda sa saindang mga dios-dios;
16dangan tibaad agomon kan saindong mga aking lalaki an saindang mga aking babae, na masugot sainda na magtalikod sako asin magsamba sa saindang mga paganong dios-dios.
17“Dai kamo maggibo nin mga metal na dios-dios.
18“Selebraron nindo an Pyesta kan Tinapay na Mayo nin Lebadura. Siring sa ipinagboot ko saindo, pitong aldaw kamong magkakan nin tinapay na mayo nin lebadura sa bulan nin Abib, huli ta ini an bulan kan paghale nindo sa Egipto.
19“Sadiri ko an lambang matuang aking lalaki asin an lambang matuang lalaking baka, karnero saka kanding.
20Tutuboson nindo nin lalaking karnero an lambang matuang asno. Kun dai nindo tutuboson, babarion nindo an liog kaiyan. Balukaton nindo an lambang matuang aking lalaki. "Mayo nin magdolok sako na daing darang dolot.
21“Magtrabaho kamo sa laog nin anom na aldaw, alagad magpahingalo kamo sa ikapitong aldaw; magpahingalo kamo maski sa panahon nin pag-arado o nin pag-ani.
22“Selebraron nindo an Pyesta nin Mga Semana pagpoon kan saindong pag-ani kan enot na bunga nin trigo, asin sa kataposan kan taon, selebraron nindo an Pyesta nin mga Harong-harong.
23“Tolong beses sa sarong taon, an gabos na lalaking Israelita maatubang sako, sa Kagurangnan Dios, an Dios nin Israel.
24Huli ta mantang kamo naglalaog, papahaleon ko an mga banwaan asin papahiwason ko an saindong teritoryo; mayo nin siisay man na magmamawot na sakopon an saindong daga sa panahon na maatubang kamo sako sa tolong pyestang ini.
25“An hayop na iaatang nindo sako dai nindo pag-ibahan nin tinapay na igwa nin lebadura. An hayop na binuno nindo sa Pyesta nin Paskwa, dai nindo pagpaagahan.
26“Taon-taon dadarahon nindo sa harong nin Kagurangnan na saindong Dios an pinakamarahay sa mga enot na bunga kan saindong daga. "An ogbon na karnero o kanding, dai nindo paglutoon sa gatas nin saiyang ina.”
27Nagtaram an Kagurangnan ki Moises, “Isurat mo an mga tataramon na ini huli ta iyo ini an kakosogan kan pakikipagtipan ko saimo asin sa Israel.”
28Nagdanay si Moises sa kaibahan nin Kagurangnan sa laog nin kwarentang aldaw asin kwarentang banggi; dai siya nagkakan o nag-inom. Isinurat niya sa duwang tablang gapo an mga tataramon kan tipan—an Sampolong Togon.
Naghilig si Moises Hale sa Bukid nin Sinai
29Kan maghilig si Moises hale sa Bukid nin Sinai na dara an Sampolong Togon, dai niya naaraman na nagliliwanag an saiyang lalawogon huli sa pakikipag-olay niya sa Kagurangnan.
30Kan hilingon si Moises ni Aaron asin kan mga Israelita, nahiling ninda na nagliliwanag an saiyang lalawogon, kaya natakot sindang magdolok saiya.
31Alagad inapod sinda ni Moises. Nagdolok saiya si Aaron sagkod an mga lider nin Israel asin kinaolay niya sinda.
32Pakatapos, nagdolok saiya an gabos na Israelita asin itinao sainda ni Moises an gabos na togon na itinaram saiya nin Kagurangnan duman sa Bukid nin Sinai.
33Pakataram sainda ni Moises tinahoban niya nin belo an saiyang lalawogon.
34Kun nagduduman sa toldang pinagtatagboan si Moises tanganing makipag-olay sa Kagurangnan, hinahale niya an saiyang belo. Pagluwas niya, ipinapaisi niya sa mga Israelita an ipinagboboot nin Kagurangnan,
35asin nahihiling kan mga tawo na nagliliwanag an saiyang lalawogon. Kaya tinatahoban giraray ni Moises nin belo an saiyang lalawogon sagkod sa masunod niyang pakipag-olay sa Kagurangnan.
Exodo 35
Mga Pagsusundon Manongod sa Sabbath
1Tinipon ni Moises an bilog na komunidad nin Israel asin sinabihan, “Ini an ipinagboot nin Kagurangnan na gibohon nindo:
2Gibohon nindo an gabos nindong trabaho sa laog nin anom na aldaw, alagad sa ikapitong aldaw magkakaigwa kamo nin sarong Sabbath nin solemning pahingalo para sa Kagurangnan. Gagadanon an siisay man na magtrabaho sa aldaw na iyan.
3Maski an pag-amak nin kalayo dai nindo paggibohon sa saindong mga harong sa aldaw nin Sabbath.”
Mga Dolot Para sa Tabernakulo
4Sinabihan ni Moises an bilog na komunidad nin Israel, “Ini an ipinagboboot nin Kagurangnan:
5Magtao kamo nin dolot sa Kagurangnan. An siisay man na boot magdolot, magtao nin bulawan, plata o bronse;
6pinong lino; telang lana na kolor asul, purpura asin pula; telang gibo sa balukag nin kanding;
7anit nin lalaking karnero na tinugma nin pula; anit nin kanding; tablang akasya;
8lana para sa mga ilawan; pahamot para sa panlahid na lana asin para sa insenso;
9mga batong oniks saka iba pang batong pantampok sa efod asin sa pantahob sa daghan kan Halangkaw na Padi.
Mga Kagamitan para sa Tabernakulo
10“Magdigdi an lambang saro sa saindo na igwa nin kakayahan sa pagtrabaho asin gibohon nindo an gabos na ipinagboot nin Kagurangnan: an Tabernakulo,
11an tolda asin an mga pantahob kaini, an mga kawit asin an mga tabla kaini, an mga trabisanyo, an mga harigi saka an mga patungtongan kaini;
12an Kaban nin Tipan kaiba an mga pasanan, an takop asin an panlipod na kurtina;
13an lamesa kaiba an mga pasanan asin an gabos na kagamitan kaini; an tinapay na dolot sa Dios;
14an kandelero asin an mga kagamitan kaini; an mga ilawan kaiba an lana;
15an altar nin insenso kaiba an mga pasanan, an panlahid na lana asin an mahamot na insenso, an kurtinang panlipod sa pintoan kan Tabernakulo;
16an altar na tututongan kan mga atang asin an bronseng parilya, an mga pasanan asin an gabos na kagamitan kaini; an palangganang hanawan asin an tumbawan kaini;
17an mga kurtina para sa patyo, an mga harigi asin an mga patungtongan kaini; an kurtinang panlipod sa pintoan kan patyo;
18an mga palo asin an mga lubid na gagamiton sa Tabernakulo sagkod sa patyo;
19an mga magagayon na gubing na isusulot kan mga padi kun malingkod sinda sa Banal na Lugar—an mga banal na gubing para sa pading si Aaron saka para sa saiyang mga aki.”
Dinara kan mga Tawo an Saindang mga Dolot
20Dangan nagharale an mga Israelita sa atubangan ni Moises,
21asin an lambang saro na boot magtabang, nagdolot sa Kagurangnan kan gabos na bagay na kaipuhan sa paggibo kan Tabernakulo, sa pagsamba sagkod sa paggibo kan mga gubing para sa padi.
22An gabos na boot magdolot, lalaki man o babae, nagdarara nin mga magayon na alpiler, hikaw, singsing, pulseras asin iba pang mga alahas na bulawan dangan idinolot ninda ini gabos sa Kagurangnan.
23An mga tawo na igwa nin telang pinong lino, telang lana na kolor asul, purpura asin pula, telang hinabol sa balukag nin kanding, anit nin lalaking karnero na tinugma nin pula, o anit nin kanding, nagdarara kan mga ini.
24An lambang saro na makakadolot nin plata o bronse nagdadara kaiyan bilang dolot sa Kagurangnan; siring man an lambang saro na igwa nin kahoy na akasya na magagamit sa Tabernakulo.
25An mga babae na tataong magporon, nagdolot kan mga pinoron nindang torsido nin pinong lino asin nin mga torsidong lana na kolor asul, purpura asin pula.
26Nagporon man sinda nin torsidong hale sa balukag nin kanding.
27An mga lider nagdarara nin mga batong oniks asin iba pang mga bato na itatampok sa efod asin sa pantahob sa daghan;
28nin mga pahamot para sa panlahid na lana saka para sa insenso, asin nin lana para sa mga ilawan.
29Nagdarara kaining mga dolot an gabos na Israelita na boot magtabang, lalaki man o babae, bilang dolot sa Kagurangnan para sa trabaho na ipinapagibo niya ki Moises.
An Magiribo kan Tabernakulo
30Sinabihan ni Moises an mga Israelita, “Pinili nin Kagurangnan si Bezalel, na aking lalaki ni Uri saka makoapo ni Hur na gikan sa tribu ni Juda.
31Pinano siya nin Dios kan saiyang kapangyarihan asin tinawan nin kakayahan, nin pakasabot asin kadonongan sa manlaen-laen na gibo sa arte:
32sa pagdibuho sa bulawan, plata asin sa bronse;
33sa pagtabas nin mga batong pantampok; sa pagdibuho sa kahoy asin sa iba pang mga gibo sa arte.
34Itinao nin Kagurangnan ki Bezalel asin ki Oholiab, na aking lalaki ni Ahisamak na gikan sa tribu ni Dan, an kakayahan sa pagtukdo sa iba kan saindang mga naaaraman.
35Itinao niya sa sainda an kakayahan sa gabos na trabaho nin sarong paraukit, paradibuho asin nin sarong paraburda sa pinong lino, sa telang lana na kolor asul, purpura asin pula, asin nin sarong parahabol nin ano man na klaseng tela—an kakayahan nin sarong trabahador o dibuhista.
Exodo 36
1“Si Bezalel, si Oholiab asin an gabos na trabahador na tinawan nin Kagurangnan nin kakayahan asin pakasabot, tanganing maaraman an pagtugdok kan Tabernakulo, iyo an magiribo kan gabos na bagay siring sa pagboot nin Kagurangnan.”
Nagdara nin Dakul na Dolot an mga Israelita
2Inapod ni Moises si Bezalel, si Oholiab asin an iba pang ekspertong lalaki na tinawan nin Kagurangnan nin kakayahan asin boot na magtabang, dangan sinabihan na magpoon nang magtrabaho.
3Inako ninda ki Moises an gabos na dolot kan mga Israelita para sa pagtugdok kan Tabernakulo. Aga-aga, an mga Israelita padagos man giraray sa pagdara ki Moises kan saindang mga dolot.
4Kaya nagduman ki Moises an mga ekspertong trabahador
5asin nagsarabi saiya, “Sobra nang marahay an dolot kan mga tawo para sa ipinapagibo nin Kagurangnan.”
6Kaya nagboot si Moises sa bilog na kampo na ontokon na an pagdara nin dolot para sa Tabernakulo; kaya dai na nagdarara an mga tawo.
7Minsan siring, an nadara nang mga dolot sobra man giraray sa paghaman kan gabos na trabaho.
An Paggibo kan Tabernakulo nin Kagurangnan
8An pinakaeksperto sa mga trabahador iyo an naggibo kan Tabernakulo. Ginamitan ninda ini nin sampolong kurtina nin hinabol na pinong lino asin telang lana na kolor asul, purpura asin pula na binurdahan nin mga kerubin.
9Pareho an sukol kan lambang kurtina: dose metros an laba asin duwang metros an lakbang.
10Magkatarakip na tinahi ninda an limang kurtina asin iyo man an ginibo ninda sa natadang lima.
11Dangan binugtakan ninda nin mga tarotalingang asul na tela an sarong gilid kan enot na tinarakip na limang kurtina. Siring man an ginibo ninda sa ikaduwang tinarakip na limang kurtina.
12Singkwentang tarotalinga an itinahi ninda sa lambang gilid kan duwang kurtina; an lambang tarotalinga sa sarong kurtina igwang kahampang na tarotalinga sa ikaduwang kurtina.
13Naggibo man sinda nin singkwentang kawit na bulawan na gagamiton sa pagsugpon kan duwang pedasong tinarakip na kurtina.
14Dangan naggibo sinda nin tolda na pantahob sa Tabernakulo; onseng kurtina na gibo sa balukag nin kanding an ginamit ninda.
15An lambang kurtina igwa nin parehong sukol na trese metros an laba asin duwang metros an lakbang.
16Magkatarakip na tinahi ninda an limang kurtina asin iyo man an ginibo ninda sa anom na natada.
17Dangan tinahian ninda nin singkwentang tarotalinga an enot na pedaso; iyo man an ginibo ninda sa ikaduwa.
18Naggibo sinda nin singkwentang kawit na bronse na gagamiton tanganing an duwang pedaso magin saro na sana.
19Naggibo sinda nin duwang pantahob sa tolda: an saro gibo sa anit nin mga lalaking karnero na tinugma nin pula asin an saro gibo sa anit nin mga kanding.
20Naggibo sinda nin mga taranos na tablang akasya para sa Tabernakulo.
21An lambang tabla may sukol na kwatro metros an langkaw saka sesenta y seis sentimetros an lakbang,
22asin igwa nin duwang mitsa na pansugpon. An gabos na tabla igwa kan duwang mitsang ini.
23Iyo ini an ginibong mga tabla para sa Tabernakulo: beynteng tabla para sa parteng habagat
24asin para sa mga tablang ini naggibo sinda nin kwarentang patungtongan na plata, duwang patungtongan para sa lambang tabla.
25Para sa parteng amihan kan Tabernakulo, beynteng tabla
26asin kwarentang patungtongan na plata; duwang patungtongan para sa lambang tabla.
27Para sa likod kan Tabernakulo, sa parteng solnopan, anom na tabla an ginibo ninda;
28para sa mga kanto sa likod na parte kan Tabernakulo, duwang tabla.
29An duwang tablang ini suhay sa ibaba alagad nagdudukotan sa itaas, sa enot na siningsing. Arog kaini an pagkabugtak ninda kan mga tabla sa duwang kanto.
30Kaya walo gabos an mga tabla sa likod asin dyes y seis an patungtongan na plata, duwa para sa lambang tabla.
31Naggibo man sinda nin kinseng trabisanyong akasya, an lima para sa mga tabla na nasa sarong gilid kan Tabernakulo,
32an lima para sa mga tabla na nasa ibong na gilid, asin an lima para sa mga tabla na nasa likod, sa parteng solnopan.
33An laba kan mga trabisanyo na ikakana sa kabangaan kan mga tabla, mapoon sa sarong poro asin makakaabot sa ibong na poro kan Tabernakulo.
34Pinatos ninda nin bulawan an mga tabla dangan kinabitan nin mga siningsing na bulawan na susurokan kan mga trabisanyo na patos man nin bulawan.
35Naggibo sinda nin sarong kurtinang hinabol na pinong lino asin mga telang lana na kolor asul, purpura asin pula. Binurdahan ninda ini nin mga kerubin.
36Naggibo man sinda nin apat na hariging akasya, na pinatos ninda nin bulawan asin binugtakan nin mga kawit na bulawan tanganing sabitan kan kurtina. Dangan naggibo sinda nin apat na patungtongan na plata na papatindogan kan mga harigi.
37Para sa pintoan kan tolda, naggibo sinda nin panlipod na kurtinang hinabol na pinong lino asin mga telang lana na kolor asul, purpura asin pula na binurdahan.
38Para sa panlipod na kurtinang ini, naggibo sinda nin limang harigi na igwa nin mga kawit. Pinatos ninda nin bulawan an poro kan mga harigi asin an mga barat kaini. Dangan naggibo sinda nin limang patungtongan na bronse para sa mga hariging ini.
Exodo 37
An Paggibo kan Kaban nin Tipan
1An Kaban nin Tipan ginibo ni Bezalel sa kahoy na akasya na may sukol na syento dyes sentimetros an laba, sesenta y seis sentimetros an lakbang asin sesenta y seis sentimetros an langkaw.
2Pinatos niya an laog saka an luwas kaini nin purong bulawan asin binugtakan nin moldurang bulawan sa palibot.
3Ginibohan niya ini nin apat na siningsing na bulawan asin itinakod sa apat na bitis kaini, duwang siningsing sa mag-ibong na gilid kan Kaban.
4Ginibo niya an mga pasanan na akasya asin pinatos sa bulawan.
5Dangan isinurok niya an mga pasanan sa mga siningsing na bulawan na nasa duwang gilid kan Kaban.
6Ginibo niya an takop sa purong bulawan na may sukol na syento dyes sentimetros an laba asin sesenta y seis sentimetros an lakbang.
7Ginibo niya an duwang kerubin sa pinulpog na bulawan,
8saro sa mag-ibong na poro kan takop. Ginibo niya na magin saro sanang pedaso an duwang kerubin sagkod an takop.
9Naghahampangan an duwang kerubin sa ibabaw kan takop na natatahoban kan nakaunat nindang mga pakpak.
An Paggibo kan Lamesa para sa Tinapay na Dolot sa Dios
10Ginibo niya an lamesa sa kahoy na akasya na may sukol na otsenta y otso sentimetros an laba, kwarenta y kwatro sentimetros an lakbang asin sesenta y seis sentimetros an langkaw.
11Pinatos niya ini nin purong bulawan asin binugtakan nin moldurang bulawan sa palibot.
12Naggibo siya nin sanipa na pito may kabangang sentimetros an lakbang asin pinalibotan niya ini nin moldurang bulawan.
13Ginibo niya an apat na siningsing na bulawan dangan ikinabit sa apat na kanto kan lamesa na namumugtakan kan mga bitis.
14An mga siningsing na susurokan kan mga pasanan sa pagdara kan lamesa ikinabit niya harani sa sanipa.
15Ginibo niya an mga pasanan sa akasya asin pinatos an mga ini nin bulawan.
16Ginibo niya sa purong bulawan an mga kagamitan sa lamesa: an mga plato na para sa insenso, an kalis, dulay asin mangko na para sa dolot na arak.
An Paggibo kan Kandelero
17Ginibo man niya an kandelero sa purong bulawan. An bitis saka an kahawakan kaini ginibo niya sa pinulpog na bulawan; an dekorasyon na mga burak kaiba an mga bukol asin an mga petalo ginibo niya na magin saro sanang pedaso sagkod an kandelero.
18Igwa nin anom na sanga an mag-ibong na gilid kan kandelero, tolong sanga sa lambang gilid.
19An lambang sanga igwa nin tolong dekorasyon na burak na arog sa mga bukad na burak nin almendras na may kaibang mga bukol asin mga petalo.
20An kahawakan kan kandelero igwa nin apat na burak na arog sa mga bukad na burak nin almendras na may kaibang mga bukol asin mga petalo.
21Igwa nin sarong bukol sa irarom kan lambang pades kan anom na sanga.
22An mga bukol, an mga sanga saka an kandelero ginibo niya sa saro sanang pedaso nin pinulpog na bulawan.
23Ginibo niya an pitong ilawan para sa kandelero. An mga pansipit sa mitsa asin an mga bandehado ginibo niya sa purong bulawan.
24Naggamit siya nin treynta y singko kilos na purong bulawan sa paggibo kan kandelero sagkod kan gabos na kagamitan kaini.
An Paggibo kan Altar nin Insenso
25Ginibo niya an akasyang altar nin insenso. Ini kwadrado, may sukol na kwarenta y singko sentimetros an laba, kwarenta y singko sentimetros an lakbang asin nubenta sentimetros an langkaw. An mga sungay sa apat na kanto sagkod an mismong altar ginibo niya na magin saro sanang pedaso.
26Pinatos niya nin purong bulawan an parteng ibabaw, an apat na gilid sagkod an mga sungay, dangan pinalibotan niya nin moldurang bulawan an altar.
27Ginibohan niya ini nin duwang siningsing na bulawan, na itinakod niya sa duwang gilid sa ibaba kan moldura, tanganing surokan kan mga pasanan na gagamiton sa pagdara kan altar.
28Ginibo niya an mga pasanan na akasya asin pinatos niya nin bulawan an mga ini.
An Paggibo kan Panlahid na Lana asin kan Insenso
29Ginibo man niya an banal na lanang panlahid, asin an puro saka mahamot na insenso na sinalak siring sa pahamot.
Exodo 38
An Paggibo kan Altar na Tututongan kan mga Atang
1Ginibo man ni Bezalel sa akasya an altar na tututongan kan mga atang. Kwadrado ini, na dos metros may beynte sentimetros an laba, asin siring man an lakbang. An langkaw sarong metro may treynta sentimetros.
2An ibabaw kan apat na kanto kan altar pinorma niya na garo mga sungay; ini sarong pedaso sana sagkod an altar. Dangan pinatos niya sa bronse an bilog na altar.
3Ginibo man niya an gabos na kagamitan kan altar: mga kawa, mga pala, mga mangko, mga kawit asin mga bugtakan nin baga. Ginibo niya ini gabos sa bronse.
4Ginibo niya an parilyang bronse dangan ibinugtak sa irarom kan sanipa magpoon sa kabangaan na parte kan altar paibaba.
5Ginibo niya an apat na siningsing na susurokan kan mga pasanan asin ikinabit sa apat na kanto kan parilyang bronse.
6Ginibo niya an mga pasanan sa akasya asin pinatos sa bronse an mga ini.
7Isinurok niya an mga pasanan sa mga siningsing na nasa duwang gilid kan altar tanganing ini an gamiton sa pagdara kan altar. Tabla an altar asin ginibo niya na mayong laog an tahaw kaini.
An Paggibo kan Bronseng Palanggana
8Ginibo niya an bronseng palanggana asin an bronseng tumbawan hale sa mga salming kan mga babaeng naglilingkod sa pintoan kan Tabernakulo.
An Patyo kan Tabernakulo
9An patyo ginibo niya sa mga kurtina nin hinabol na pinong lino. Sa parteng habagat, kwarenta y kwatro metros an laba kan kurtina na
10natitindi sa beynteng bronseng harigi na napapatindog sa beynteng bronseng patungtongan. An mga harigi igwa nin mga kawit asin mga barat na gibo sa plata.
11An patyo sa parteng amihan ginibo niya siring kan sa parteng habagat.
12Sa parteng solnopan, an patyo igwa nin mga kurtinang beynte y dos metros an laba, may sampolong harigi asin sampolong patungtongan. An mga harigi igwa man nin mga kawit saka mga barat na gibo sa plata.
13Sa parteng sirangan, sa namumugtakan kan pintoan, beynte y dos metros man an lakbang kan patyo.
14Sa sarong ibong kan pintoan, an mga kurtina igwa nin laba na seis metros sesenta sentimetros, asin igwa nin tolong patungtongan.
15Arog man kaiyan an sa ibong na parte; mga kurtinang seis metros sesenta sentimetros an laba, tolong harigi saka tolong patungtongan.
16An gabos na kurtina na nakapalibot sa patyo ginibo niya sa hinabol na pinong lino.
17Ginibo niya sa bronse an mga patungtongan, alagad ginibo niya sa plata an mga kawit, an mga barat sagkod an mga patos kan poro kan mga harigi. An gabos na harigi sa palibot kan patyo binaratan niya nin mga barat na plata.
18An kurtinang panlipod sa pintoan kan patyo ginibo niya sa hinabol na pinong lino asin sa mga telang lana na kolor asul, purpura asin pula na binurdahan. An sukol kaini siam na metros an laba asin duwang metros an langkaw, arog kan mga kurtina kan patyo.
19An kurtinang panlipod sa pintoan natitindi sa apat na harigi na napapatindog sa apat na bronseng patungtongan. An mga kawit, an patos kan poro kan mga harigi asin an mga barat gibo sa bronse.
20An mga palo kan Tabernakulo asin kan patyo gibo gabos sa bronse.
An mga Metal na Ginamit sa Tabernakulo
21Uya an lista kan kantidad kan mga metal na ginamit sa Tabernakulo, na sinarayan kan duwang tablang gapo na sinuratan kan Sampolong Togon. An paglista ipinagboot ni Moises asin ginibo kan mga Levita na nagtrabaho sa irarom kan pamamahala ni Itamar na aki ni Aaron na padi.
22Ginibo ni Bezalel, na aki ni Uri saka makoapo ni Hur na gikan sa tribu ni Juda, an gabos na ipinagboot nin Kagurangnan ki Moises.
23Katabang ni Bezalel si Oholiab, na aki ni Ahisamak na gikan sa tribu ni Dan, na sarong paraukit, paradibuho asin parahabol nin pinong lino saka mga telang lana na kolor asul, purpura asin pula.
24An gabos na bulawan na idinolot sa Kagurangnan para sa pagpatindog kan Tabernakulo uminabot sa sangribong kilo, sosog sa kinaugalean na timbang kan Tabernakulo.
25An plata na natipon sa pagsenso kan mga tawo uminabot sa tres mil, kwatro syentos treynta kilos sosog sa kinaugalean na timbang kan Tabernakulo.
26An kantidad na ini iyo an total na ibinayad kan gabos na tawong nabilang sa senso, na uminabot sa seis syentos tres mil, kinyentos singkwenta katawo magpoon sa beynteng taon an edad paitaas. An lambang saro nagbayad nin kabangang siklo, sosog sa kinaugalean na timbang kan Tabernakulo.
27Sa plata, tres mil kwatro syentos kilos an nagamit sa paggibo kan sanggatos na patungtongan para sa Tabernakulo asin para sa kurtina, treynta y kwatro kilos na plata para sa lambang patongtongan.
28An natadang treynta kilos na plata ginamit ni Bezalel sa paggibo nin mga barat, mga kawit, asin nin mga patos kan poro kan mga harigi.
29An bronse na idinolot sa Kagurangnanuminabot sa dos mil, kwatro syentos beynte singko kilos.
30Ini ginamit ni Bezalel sa paggibo kan mga patungtongan para sa pintoan kan Tabernakulo, kan bronseng altar kaiba an bronseng parilya, asin kan gabos na kagamitan kaini;
31kan mga patungtongan para sa patyo asin para sa pintoan kaini, saka kan gabos na palo kan Tabernakulo sagkod kan patyo.
Exodo 39
An Paggibo kan mga Gubing para sa mga Padi
1Hale sa mga telang lana na kolor asul, purpura asin pula, ginibo kan mga trabahador an magagayon na gubing na isusulot kan mga padi kun sinda naglilingkod sa Banal na Lugar. Ginibo ninda an banal na mga gubing ni Aaron siring sa ipinagboot nin Kagurangnan ki Moises.
2Ginibo ninda an efod sa pinong lino, sa mga telang lana na kolor asul, purpura asin pula, saka sa bulawan na torsido.
3Pinulpog ninda nin manipis an bulawan dangan ginunting nin palaba arog kan torsido tanganing iiba sa paghabol kan pinong lino dangan kan mga telang lana na kolor asul, purpura saka pula.
4Ginibo ninda an duwang tirante dangan itinakod sa duwang gilid kan efod.
5An habay, na magayon an pakahabol, na ginibo ninda sa parehong materyales na ginamit sa paggibo kan efod, itinakod ninda sa efod tanganing magin saro na sana saka an efod, siring sa ipinagboot nin Kagurangnan ki Moises.
6Inandam ninda an mga batong oniks dangan itinampok sa kalopkop na bulawan; nakaukit sa mga ini an mga ngaran kan doseng aki ni Jacob.
7An mga oniks ikinabit ninda sa mga tirante kan efod bilang tanda kan doseng tribu nin Israel, siring sa ipinagboot nin Kagurangnan ki Moises.
An Paggibo kan Pantahob sa Daghan
8Ginibo ninda an pantahob sa daghan sa parehong materyales na ginamit sa paggibo kan efod asin binurdahan ninda arog kan efod.
9Kwadrado an tiniklop na pantahob sa daghan na may sukol na beynte y dos sentimetros an laba asin beynte y dos sentimetros an lakbang.
10Tinampokan ninda ini nin apat na raya nin mga bato: sa enot na raya, an mga batong rubi, topasyo asin karbungko;
11sa ikaduwang raya, an mga batong esmeralda, sapiro asin brilyante;
12sa ikatolong raya, an mga batong jacinto, agata asin ametista;
13asin sa ikaapat na raya, an mga batong berilo, oniks asin jaspe. Ini gabos nakatampok sa kalopkop na bulawan.
14An doseng bato inukitan ninda kan mga ngaran kan mga aki ni Jacob; an lambang bato nauukitan nin sarong ngaran, bilang tanda kan doseng tribu nin Israel.
15Para sa pantahob sa daghan, naggibo sinda nin duwang kadenang bulawan na sinalapid.
16Naggibo man sinda nin duwang kalopkop na bulawan dangan duwang siningsing na bulawan na ikinabit ninda sa duwang itaas na kanto kan pantahob sa daghan.
17An duwang kadenang bulawan iginakod ninda sa duwang siningsing
18asin an duwa pang poro kan duwang kadena iginakod ninda sa duwang kalopkop na nasa tirante kan efod, sa atubangan.
19Naggibo sinda nin duwang bulawan na siningsing dangan ikinabit ninda sa duwang ibabang kanto kan pantahob sa daghan, sa bandang irarom na harani sa efod.
20Naggibo pa sinda nin duwang bulawan na siningsing dangan ikinabit ninda sa atubangan, sa ibabang parte kan tirante kan efod, sa sinugponan na nasa itaas kan habay.
21Siring sa ipinagboot nin Kagurangnan ki Moises, ginakodan ninda nin pising asul an mga siningsing kan pantahob sa daghan asin an mga siningsing kan efod, tanganing an pantahob sa daghan dai masiblag sa efod kundi makatakod asin mapamugtak sa itaas kan habay.
An Paggibo kan iba pang Gubing kan Padi
22An abito kan efod ginibo ninda sa telang lana na kolor asul.
23An labot na sulotan kan payo tinahian ninda nin hinabol na pambilit tanganing dai magisi.
24-26An gayad kan abito, kinabitan ninda nin mga granadang gibo sa pinong lino asin sa mga telang lana na kolor asul, purpura asin pula. Ginibo man ninda an mga bulawan na kampanilya asin an lambang saro kaini ibinugtak ninda sa pagultanan nin duwang granada, kaya an mga kampanilya nasa pagultanan kan mga granada siring sa ipinagboot nin Kagurangnan ki Moises.
27Ginibo ninda an mga tunika para ki Aaron saka para sa saiyang mga aki,
28asin an mitra, an mga turban, an mga linong sarwal,
29sagkod an mga habay na hinabol sa pinong lino asin sa mga telang lana na kolor asul, purpura asin pula, na binurdahan, siring sa ipinagboot nin Kagurangnan ki Moises.
30Ginibo ninda an koronang anas bulawan asin inukitan ninda kan mga tataramon na “Konsagrado sa Kagurangnan.”
31An koronang ini ginakodan ninda nin asul na pisi dangan ibinugtak sa atubangan kan mitra, siring sa ipinagboot nin Kagurangnan ki Moises.
Nahaman an Trabaho
32Natapos an gabos na trabaho sa Tabernakulo; ginibo kan mga Israelita an gabos siring sa ipinagboot nin Kagurangnan ki Moises.
33Dinara ninda ki Moises an Tabernakulo, an toldang pantahob sa Tabernakulo asin an mga kagamitan kaini, an mga kawit, an mga tabla, an mga trabisanyo, an mga harigi saka an mga patungtongan;
34an pantahob na anit nin mga lalaking karnero na tinugma nin pula, asin an pantahob na anit nin mga kanding; an panlipod na kurtina;
35an Kaban nin Tipan na sinarayan kan mga tablang gapo, an mga pasanan sagkod an takop kan Kaban nin Tipan;
36an lamesa kaiba an mga kagamitan kaini, asin an tinapay na dolot sa Dios;
37an kandelero na purong bulawan saka an mga ilawan kaiba an mga kagamitan kaini, asin an lana para sa mga ilawan;
38an bulawan na altar; an panlahid na lana; an mahamot na insenso; an kurtinang panlipod sa pintoan kan Tabernakulo;
39an bronseng altar kaiba an bronseng parilya, an mga pasanan, asin an mga kagamitan kan altar na ini; an palangganang hanawan asin an tumbawan;
40an mga kurtina para sa patyo, an mga harigi saka an mga patungtongan kaini; an kurtinang panlipod sa pintoan kan patyo asin an mga lubid; an mga palo para sa Tabernakulo; an gabos na gamit para sa paglingkod sa Tabernakulo;
41asin an magagayon na gubing na isusulot kan mga padi kun malingkod sinda sa Banal na Lugar—an mga banal na gubing para sa pading si Aaron na padi saka para sa saiyang mga aki sa saindang paglingkod bilang mga padi.
42Nahaman kan mga Israelita an gabos na trabaho siring sa ipinagboot nin Kagurangnan ki Moises.
43Siniyasat ni Moises an gabos nindang ginibo dangan benendisyonan kan mahiling na nahaman an gabos sosog sa ipinagboot nin Kagurangnan.
Exodo 40
An Pagpatindog asin Pagkonsagra kan Tabernakulo
1Nagtaram an Kagurangnan ki Moises,
2“Sa enot na aldaw kan primerong bulan patindogon mo an Tabernakulo.
3Ilaog mo sa Tabernakulo an Kaban nin Tipan na sinarayan kan Sampolong Togon dangan lipodan mo nin kurtina sa atubangan.
4Ilaog mo an lamesa dangan ibugtak mo an mga kagamitan sa ibabaw. Ilaog mo man an kandelero asin ibugtak mo an mga ilawan sa ibabaw.
5An bulawan na altar na tututongan kan insenso ibugtak mo sa atubang kan Kaban nin Tipan, dangan lipodan mo nin kurtina an pintoan kan Tabernakulo.
6An altar na tututongan kan mga atang ibugtak mo sa atubang kan pintoan kan Tabernakulo,
7asin sa pagultanan kan Tabernakulo saka kan altar ibugtak mo an palangganang hanawan dangan laogan mo nin tubig.
8Patindogon mo an patyo sa palibot, asin lipodan mo nin kurtina an pintoan.
9“Dangan kuahon mo an panlahid na lana, lahidan mo asin konsagrahon an Tabernakulo patin an mga kagamitan kaini, asin ini magigin banal.
10Lahidan mo man an altar na tututongan nin atang asin an mga kagamitan; konsagrahon mo an altar asin iyan magigin banal.
11Lahidan mo man dangan konsagrahon an palangganang hanawan asin an tumbawan.
12“Dangan darahon mo si Aaron sagkod an saiyang mga aki sa pintoan kan Tabernakulo, asin karigoson mo sinda.
13Sulotan mo si Aaron kan mga banal na gubing, lahidan mo siya nin lana asin konsagrahon tanganing makapaglingkod siya sako bilang padi.
14Darahon mo man an saiyang mga aki asin sulotan mo sinda kan tunika
15dangan lahidan mo nin lana, arog kan ginibo mo sa saindang ama, tanganing maglingkod sinda sako bilang mga padi. An banal na paglahid na ini iyo an makonsagra sainda sa daing kataposan na pagpadi sa gabos na henerasyon.”
16Ginibo ni Moises an gabos siring sa ipinagboot nin Kagurangnan.
17Kaya, sa enot na aldaw kan primerong bulan kan ikaduwang taon pakahale ninda sa Egipto, napatindog an Tabernakulo.
18Pinatindog ni Moises an Tabernakulo; ibinugtak niya an mga patungtongan, pinatindog an mga tabla, ikinabit an mga trabisanyo asin pinatindog an mga harigi.
19Tinindi niya sa ibabaw kan Tabernakulo an toldang pantahob dangan ibinugtak sa ibabaw kan tolda an tahob kaini, siring sa ipinagboot nin Kagurangnan.
20Dangan kinua niya an duwang tablang gapo asin ilinaog sa Kaban nin Tipan. Isinurok niya an mga pasanan sa mga siningsing kan Kaban asin tinakopan ini.
21Pakatapos, ilinaog niya ini sa Tabernakulo asin tinindihan kan panlipod na kurtina. Huli kaini nalipodan an Kaban nin Tipan, siring sa ipinagboot nin Kagurangnan.
22Ilinaog niya sa Tabernakulo an lamesa dangan ibinugtak sa parteng amihan, sa luwas kan kurtina,
23asin ibinugtak sa lamesa an tinapay na dolot sa Kagurangnan siring sa ipinagboot nin Kagurangnan.
24Ilinaog niya sa Tabernakulo an kandelero dangan ibinugtak sa parteng habagat, kahampang kan lamesa,
25asin duman sa atubang nin Kagurangnan, pinagkotan niya an mga ilawan, siring sa ipinagboot nin Kagurangnan.
26Ilinaog niya sa Tabernakulo an bulawan na altar sa atubang kan panlipod na kurtina
27asin tinutong niya sa altar an mahamot na insenso, siring sa ipinagboot nin Kagurangnan.
28Linipodan niya nin kurtina an pintoan kan Tabernakulo,
29asin duman sa atubang kan kurtina ibinugtak niya an altar na tututongan nin mga atang. Dangan sa ibabaw kan altar nagdolot siya nin tinutong na atang asin nin dolot na pagkakan, siring sa ipinagboot nin Kagurangnan.
30Ibinugtak niya an palangganang hanawan sa pagultanan kan Tabernakulo asin kan altar, dangan pinano niya nin tubig an palangganang hanawan.
31Digdi naghanaw kan saindang mga kamot saka mga bitis si Moises asin si Aaron patin an mga aki kaini,
32kun sinda minalaog sa Tabernakulo o kun sinda minadolok sa altar, siring sa ipinagboot nin Kagurangnan.
33Pinatindog ni Moises an patyo sa palibot kan Tabernakulo asin kan altar dangan linipodan niya nin kurtina an pintoan kan patyo. Natapos ni Moises an gabos na trabaho.
An Panganoron sa Ibabaw kan Tabernakulo
34An Tabernakulo tinahoban kan panganoron asin napano iyan kan nakakasulang liwanag nin Kagurangnan.
35Huli kaini, dai nakalaog si Moises sa Tabernakulo.
36Sa bilog nindang pagbaklay, an mga Israelita minapadagos sana sa paglakaw kun minaitaas an panganoron sa ibabaw kan Tabernakulo.
37Alagad kun dai minaitaas an panganoron, dai sinda minapadagos sa paglakaw.
38Sa bilog nindang pagbaklay, nahiling kan mga Israelita na an panganoron nin Kagurangnan yaon sa ibabaw kan Tabernakulo kun aldaw, asin kun banggi, yaon an naglalaad na kalayo.
Mga Bilang 1
An Enot na Pagsenso sa Israel
1Kan enot na aldaw kan ikaduwang bulan kan ikaduwang taon pakahale kan banwaan nin Israel sa Egipto, nagtaram an Kagurangnan ki Moises sa Tabernakulo duman sa Desyerto nin Sinai:
2“Sensohon nindo ni Aaron an bilog na komunidad nin Israel sosog sa saindang mga kamaganakan asin mga pamilya. Ilista nindo an ngaran kan lambang lalaki
3na an edad beynte paitaas, na maninigong maglingkod sa hukbo.
4Magpatabang kamo sa sarong pamayo nin kamaganakan hale sa lambang tribu.”
5-16Iyo ini an ngaran kan mga lalaki, na mga lider sa saindang mga tribu, na pinili hale sa saindang komunidad para sa trabahong ini.
18Sa tabang kan mga lalaking ini, tinipon ni Moises saka ni Aaron an bilog na komunidad sa enot na aldaw kan ikaduwang bulan, asin binilang ninda an
332
Marahay na Bareta Biblia
Central Bikol
New Testament © 1981, Bible © 1992, Philippine Bible Society.
gabos na tawo sosog sa saindang mga kamaganakan sagkod pamilya. An ngaran kan gabos na lalaki na beynteng taon an edad paitaas binilang ninda asin ilinista
19sosog sa pagboot nin Kagurangnan. Ginibo ni Moises an pagsenso duman sa Desyerto nin Sinai.
20-46An ngaran kan mga lalaking beynteng taon an edad paitaas, na maninigong maglingkod sa hukbo, ilinista sosog sa saindang kamaganakan asin pamilya, magpoon sa tribu ni Ruben na matuang aking lalaki ni Jacob. Ini an kabilogan na bilang kan lambang tribu.
An kabilogan na bilang minaabot sa seis syentos tres mil kinyentos singkwenta.
47An mga Levita dai senenso kaiba kan ibang mga tribu,
48huli ta nagtaram an Kagurangnan ki Moises,
49“Pagsenso mo sa mga lalaking maninigong maglingkod sa hukbo, dai mo ipag-ayon an tribu ni Levi,
50kundi gibohon mo sindang paraataman kan Tabernakulo asin kan mga kagamitan kaini; sinda an madara kan Tabernakulo sagkod kan mga kagamitan kaiyan, maglilingkod diyan patin makampo sa palibot kaiyan.
51Kun maliwat kamo nin kampo, an mga Levita an matangkas kan Tabernakulo asin matugdok kaiyan sa bagong lugar. An magrani sa Tabernakulo pwera sainda, gagadanon.
52Itutugdok kan ibang mga Israelita an saindang mga tolda, an lambang saro sosog sa saiyang tribu, sa tamang kampo asin sa irarom kan sadiring bandera.
53Alagad an mga Levita makampo sa palibot kan Tabernakulo sa pagbantay kaiyan, tanganing mayo nin makadolok diyan na magigin dahelan kan pagkaanggot ko sa bilog na komunidad nin Israel.”
54Ginibo kan mga Israelita an gabos na ipinagboot nin Kagurangnan ki Moises.
Mga Bilang 2
An Orden kan Pagkampo kan mga Tribu
1Itinao nin Kagurangnan ki Moises saka ki Aaron an minasunod na mga katukdoan.
2An lambang Israelita makampo sa irarom kan bandera kan saiyang dibisyon asin kan bandera kan saiyang kamaganakan. Itutugdok ninda an kampo sa palibot asin paatubang sa Tabernakulo.
3-9An mga grupo na nasa irarom kan bandera kan dibisyon ni Juda makampo sa parteng sirangan, sa irarom kan saindang mga lider, siring sa minasunod.
An kabilogan na bilang kan dibisyon ni Juda minaabot sa syento otsenta y seis mil kwatro syentos. Sinda an enot na malakaw.
10-16An mga grupo na nasa irarom kan bandera kan dibisyon ni Ruben makampo sa parteng habagat, sa irarom kan saindang mga lider, siring sa minasunod.
An kabilogan na bilang kan dibisyon ni Ruben minaabot sa syento singkwenta y uno mil kwatro syentos singkwenta. Sinda an ikaduwang malakaw.
17Dangan sa pagultanan kan enot na duwang dibisyon saka kan duwang nasa hurihan, malakaw an mga Levita dara an Tabernakulo. Kun ano an kamugtakan kan mga dibisyon sa saindang pagkampo, siring man an magigin orden ninda sa paglakaw. An lambang dibisyon nagsusunod sa saiyang bandera.
18-24An mga grupo na nasa irarom kan bandera kan dibisyon ni Efraim makampo sa parteng solnopan, sa irarom kan saindang mga lider, siring sa minasunod.
An kabilogan na bilang kan dibisyon ni Efraim minaabot sa syento otso mil syen, asin sinda an ikatolong malakaw.
335
Marahay na Bareta Biblia
Central Bikol
New Testament © 1981, Bible © 1992, Philippine Bible Society.
25-31An mga grupo na nasa irarom kan bandera kan dibisyon ni Dan makampo sa parteng Amihan, sa irarom kan saindang mga lider, siring sa minasunod.
An kabilogan na bilang kan dibisyon ni Dan minaabot sa syento singkwenta y syete mil seis syentos, asin sinda an huring malakaw.
32An kabilogan na bilang kan banwaan nin Israel minaabot sa seis syentos tres mil kinyentos singkwenta. Nakalista sinda sa mga dibisyon sosog sa saindang grupo.
33Alagad dai kaayon an mga Levita kan sensohon an Israel siring sa ipinagboot nin Kagurangnan ki Moises.
34Kaya ginibo kan banwaan nin Israel an gabos na pagboot nin Kagurangnan ki Moises. Nagkampo sinda, an lambang saro sa irarom kan saiyang sadiring bandera, asin naglakaw sinda, an lambang saro kaibahan kan saiyang sadiring kamaganakan.
Mga Bilang 3
An mga Aking Lalaki ni Aaron
1Iyo ini an pamilya ni Aaron saka ni Moises kan magtaram an Kagurangnan ki Moises duman sa Bukid nin Sinai.
2Si Aaron igwa nin apat na aking lalaki na iyo si Nadab, an matua, si Abihu, si Eleazar, dangan si Itamar.
3An mga ini linahidan nin lana asin inordenan bilang mga padi.
4Alagad nagadan si Nadab saka si Abihu kan magdolot sinda sa Kagurangnan nin bakong banal na kalayo duman sa Desyerto nin Sinai. Dai sinda nin mga aki, kaya naglingkod bilang mga padi si Eleazar asin si Itamar sagkod na buhay pa si Aaron na saindang ama.
Itinalaga an mga Levita tanganing Maglingkod sa mga Padi
5Nagtaram an Kagurangnan ki Moises,
6“Darahon mo digdi an tribu ni Levi, dangan italaga mo sinda bilang mga katabang ni Aaron na padi.
7Gigibohon ninda an mga trabaho para sa Tabernakulo, para sa mga padi saka para sa bilog na komunidad.
8Sinda an mangangataman kan mga kagamitan sa Tabernakulo asin maotob kan mga katongdan para sa mga Israelita.
9An katongdan sana kan mga Levita iyo an maglingkod ki Aaron saka sa mga aki niya.
10Si Aaron asin an saiyang mga aki iyo an italaga mong maglingkod bilang mga padi; an siisay pa man na maggibo kan katongdan na iyan gagadanon.”
11Nagtaram an Kagurangnan ki Moises,
12-13“Sakuya na ngunyan an mga Levita. Kan gadanon ko an gabos na matuang aking lalaki kan mga Egipcio, kinonsagra ko para sakuya an lambang matuang aking lalaki kan mga Israelita asin an lambang matuang ogbon na lalaki kan lambang hayop. Ngunyan, embes na sadirihon ko an mga matuang aking lalaki nin Israel, isinalihid ko an mga Levita; mapapasako sinda. Ako an Kagurangnan.”
An Pagsenso sa mga Levita
14Pinagbotan nin Kagurangnan si Moises duman sa Desyerto nin Sinai
15na bilangon an mga Levita sosog sa saindang kamaganakan saka pamilya dangan ilista an gabos na lalaki na sarong bulan an edad paitaas.
16Kaya binilang ni Moises an mga Levita sosog sa ipinagboot saiya nin Kagurangnan.
17-20Tolo an aking lalaki ni Levi: si Gerson, Kohat, asin si Merari, na mga ginikanan kan mga kamaganakan na nagdadara kan saindang mga ngaran. Duwa an aking lalaki ni Gerson: si Libni asin si Simei; apat an aking lalaki ni
Kohat: si Amram, Izar, Hebron, asin si Uzziel; duwa an aking lalaki ni Merari: si Mali asin si Musi. Sinda an mga ginikanan kan mga pamilya na nagdadara kan saindang mga ngaran.
21An kamaganakan ni Gerson iyo an mga pamilya ni Libni saka ni Simei.
22An saindang bilang sosog sa pagsenso sa mga lalaki, na sarong bulan an edad paitaas, uminabot sa syete mil kinyentos.
23An kamaganakan na ini makampo sa solnopan, sa likod kan Tabernakulo,
24asin an magigin pamayo ninda iyo si Eliasaf na aking lalaki ni Lael.
25Sinda an mga mamamahala kan Tabernakulo, kan pang-irarom asin pang-ibabaw na tahob kaiyan, kan kurtinang panlipod sa pintoan kan Tabernakulo,
26kan mga kurtina sa patyo na nasa palibot kan Tabernakulo saka kan altar, asin kan kurtinang panlipod sa pintoan kan patyo. Sainda an gabos na trabaho na may kinaaraman sa mga bagay na ini.
27An kamaganakan ni Kohat iyo an mga pamilya ni Amram, Izar, Hebron, asin Uzziel.
28An saindang bilang, sosog sa pagsenso sa mga lalaki, na sarong bulan an edad paitaas, uminabot sa otso mil seis syentos.
29An kamaganakan na ini makampo sa parteng habagat kan Tabernakulo,
30asin an magigin pamayo ninda iyo si Elizafan na aking lalaki ni Uzziel.
31Sinda an mamamahala kan Kaban nin Tipan, kan lamesa, kan kandelero, kan mga altar, sagkod kan mga kasangkapan na ginagamit kan mga padi sa Banal na Lugar, patin kan kurtinang panlipod sa pintoan kan Kabanal-banaleng lugar. Sainda an gabos na trabaho na may kinaaraman sa mga bagay na ini.
32Si Eleazar na aking lalaki ni Aaron iyo an magigin pamayo kan mga Levita. Siya an mamamahala sa mga tawong may katongdan sa Banal na Lugar.
33An kamaganakan ni Merari iyo an mga pamilya ni Mali saka ni Musi.
34An saindang bilang sosog sa pagsenso sa mga lalaki, na sarong bulan an edad paitaas uminabot sa seis mil dos syentos.
35An kamaganakan na ini makampo sa parteng amihan kan Tabernakulo, asin an magigin pamayo ninda iyo si Zuriel na aking lalaki ni Abihail.
36An itinao saindang trabaho iyo an pag-ataman kan mga tabla kan Tabernakulo, kan mga trabisanyo, mga harigi, mga patungtongan, mga kawit asin mga siningsing. Sinda an mangangataman kan mga iyan.
37Mamangnohon man ninda an mga harigi, mga patungtongan, mga taldok saka mga lubid kan panluwas na patyo.
38Si Moises saka si Aaron asin an mga aki kaini iyo an makampo sa parteng sirangan, sa atubangan kan Tabernakulo. Sinda an mamamahala sa gigibohon na mga seremonya sa laog kan Tabernakulo para sa banwaan nin Israel. Pwera sainda, an siisay man na maggibo kaiyan gagadanon.
39An bilang kan gabos na lalaking Levita, na sarong bulan an edad paitaas, na ilinista ni Moises sosog sa saindang kamaganakan, asin sosog sa pagboot nin Kagurangnan uminabot sa beynte y dos mil.
An mga Levita iyo an Kasalihid kan mga Matuang aking Lalaki
40Nagtaram an Kagurangnan ki Moises, “Ilista mo an ngaran kan mga matuang lalaki sa bilog na Israel, na sarong bulan an edad paitaas.
41Dangan kukuahon mo an mga Levita para sakuya bilang kasalihid kan mga matuang lalaki kan banwaan nin Israel. Ako an Kagurangnan! Kukuahon mo man an mga hayop kan mga Levita bilang kasalihid kan mga matuang hayop kan banwaan nin Israel.”
42Nagkuyog si Moises asin ilinista niya an gabos na matuang lalaki,
43na sarong bulan an edad paitaas, asin an bilang kan gabos uminabot sa beynte y dos mil dos syentos setenta y tres.
44Nagtaram an Kagurangnan ki Moises,
45“Laenon mo an mga Levita bilang kasalihid kan mga matuang lalaki nin Israel, siring man an mga hayop kan mga Levita bilang kasalihid kan mga panganay na hayop kan mga Israelita; mapapasako an mga Levita.
46Huli ta an mga panganay na lalaki kan Israel sobra nin dos syentos setenta y tres ki sa mga Levita, kaipuhan ipatubos mo an sobrang mga aki.
47Limang pedaso na plata an pantubos para sa lambang saro, sosog sa kinaugalean na timbang kan Tabernakulo,
48asin itao mo an kwarta ki Aaron asin sa mga aki niya.”
49Kaya kinua ni Moises
50an un mil tres syentos sesenta y singkong plata
51dangan itinao idto gabos ki Aaron asin sa mga aki kaini.
Mga Bilang 4
An Katongdan kan mga Levitang Kamaganakan ni Kohat
1Tinaraman nin Kagurangnan si Moises saka si Aaron
2na sensohon an Levitang kamaganakan ni Kohat sosog sa ginikanan nindang pamilya,
3magpoon sa edad na treynta sagkod sa singkwentang taon, na gabos maninigong maglingkod sa Tabernakulo.
4An saindang magigin trabaho iyo an manonongod sa mga bagay na orog kabanal.
5Itinao nin Kagurangnan ki Moises an minasunod na mga katukdoan. Sa panahon na mahale na an mga Israelita sa saindang pinagkakampohan, malaog sa Tabernakulo si Aaron saka an saiyang mga aki; hahaleon ninda an panlipod na kurtina sa atubang kan Kaban nin Tipan dangan itatahob ninda iyan sa Kaban.
6An Kaban tatahoban ninda nin anit nin kanding dangan ibibiklad ninda sa ibabaw kaiyan an sarong telang anas asul. Dangan isusurok ninda an mga pasanan.
7Sa ibabaw kan lamesa para sa tinapay na dolot sa Kagurangnan, ibibiklad ninda an sarong telang asul dangan ibubugtak ninda digdi an mga plato, an mga mangko para sa insenso saka dolot, asin an mga tapayan para sa dolot na alak patin an danay na tinapay.
8Sa ibabaw kan mga kagamitan na iyan, ibibiklad ninda an sarong pulang tela, dangan papatoson nin anit nin kanding. Pakatapos isusurok ninda an mga pasanan.
9Makua sinda nin sarong telang asul, dangan tatahoban ninda an kandelero, kaiba an mga ilaw, mga pansipit, mga bandehado saka an gabos na lalagan kan lana nin oliba.
10An kandelero asin an gabos na kagamitan kaiyan papatoson ninda nin sarong anit nin kanding dangan ibubugtak ninda sa sarong lalagan.
11An altar na bulawan bibikladan ninda nin sarong telang asul asin papatoson nin sarong anit nin kanding. Pakatapos, isusurok ninda an mga pasanan.
12An gabos na kasangkapan na ginagamit sa Banal na Lugar kukuahon ninda dangan ibubugtak sa sarong asul na tela. Dangan papatoson ninda iyan sa anit nin kanding asin ibubugtak sa sarong lalagan.
13An altar hahalean ninda nin abo dangan tatahoban nin pulang tela.
14Pakatapos, ibubugtak ninda sa ibabaw kaiyan an gabos na kasangkapan na ginagamit sa paglilingkod sa altar: an mga bugtakan nin baga, an mga pansipit, mga pala saka mga palanggana. Papatoson ninda iyan nin sarong anit nin kanding dangan isusurok ninda an mga pasanan.
15Kun mahale na sinda sa saindang pinagkakampohan pakatapos na mapatos ni Aaron saka kan saiyang mga aki an mga kagamitan sa Tabernakulo, madolok an kamaganakan ni Kohat tanganing darahon an mga sagradong bagay. Alagad dai ninda dapat dutaan an mga iyan tanganing dai sinda magadan. Iyo iyan an magigin katongdan kan kamaganakan ni Kohat kun liniliwat an Tabernakulo.
16Si Eleazar na aking lalaki ni Aaron na padi iyo an magmamangno kan lana para sa mga ilawan, kan insenso, kan dolot na pagkakan asin kan panlahid na lana. Siya an mamamahala sa Tabernakulo asin sa gabos na kagamitan diyan.
17Nagtaram an Kagurangnan ki Moises saka ki Aaron,
18“Dai nindo pagbayaan an kamaganakan ni Kohat
19na magadan huli sa pagdolok ninda sa mga sagradong kagamitan. Tanganing dai iyan mangyari, itutukdo sainda ni Aaron saka kan mga aki niya, kun ano an saindang mga gigibohon asin kun ano an saindang dadarahon.
20Alagad dai sinda maglaog tanganing maghiling kan mga banal na bagay maski sa kadikit na panahon, huli ta magagadan sinda.”
An Katongdan kan mga Levitang Kamaganakan ni Gerson
21Nagtaram an Kagurangnan ki Moises,
22na sensohon an Levitang kamaganakan ni Gerson sosog sa ginikanan nindang pamilya,
23magpoon sa edad na treynta sagkod sa singkwentang taon, na gabos maninigong maglingkod sa Tabernakulo.
24An katongdan ninda iyo an pagdara
25kan mga kurtina kan Tabernakulo, kan tolda, asin kan mga pantahob kaiyan na gibo sa mga anit nin kordero saka kanding, kan panlipod na kurtina para sa pintoan,
26kan mga kurtina asin kan mga lubid para sa patyo na nasa palibot kan Tabernakulo sagkod kan altar, kan panlipod na kurtina para sa pintoan kan patyo asin kan gabos na kagamitan sa pagpatindog kaiyan. Sainda an gabos na trabaho na may kinaaraman sa mga bagay na iyan.
27Sa pamamahala ni Moises, itutukdo ni Aaron saka kan saiyang mga aki an gabos na dadarahon asin an gabos na gigibohon kan kamaganakan ni Gerson.
28Iyo ini an magigin katongdan kan kamaganakan ni Gerson sa Tabernakulo; gigibohon ninda iyan sa pamamahala ni Itamar na aking lalaki ni Aaron na padi.
An Katongdan kan Levitang Kamaganakan ni Merari
29Tinaraman nin Kagurangnan si Moises na sensohon an Levitang kamaganakan ni Merari sosog sa ginikanan nindang pamilya,
30magpoon sa treynta an edad sagkod sa singkwentang taon, na maninigong maglingkod sa Tabernakulo.
31An katongdan ninda iyo an pagdara kan mga tabla, mga trabisanyo, mga harigi, saka mga patungtongan kan Tabernakulo,
32kan mga harigi, mga patungtongan, mga taldok saka mga lubid kan patyo, kaiba an mga kagamitan sa pagpatindog kaiyan. An lambang saro magmamangno kan mga bagay na itinalaan saiya tanganing darahon.
33Iyo ini an magigin katongdan kan kamaganakan ni Merari sa Tabernakulo; gigibohon ninda iyan sa pamamahala ni Itamar na aking lalaki ni Aaron na padi.
An Pagsenso sa mga Levita
34-48Sa pagsunod kan pagboot nin Kagurangnan, ginibo ni Moises, ni Aaron, asin kan mga lider kan komunidad an pagsenso sa tolong Levitang kamaganakan ni Kohat, Gerson, asin Merari. Ginibo ninda ini sosog sa pamilyang ginikanan kan mga Levita asin ilinista ninda an mga lalaking nag-eedad nin treynta sagkod singkwentang taon na maninigong maglingkod sa Tabernakulo, siring sa minasunod.
An kabilogan na bilang kan Levitang kamaganakan uminabot sa otso mil kinyentos otsenta.
49Sosog sa pagboot nin Kagurangnan, an lambang saro, ilinista ni Moises, asin tinawan nin katongdan sa paglingkod o pagdara.
Mga Bilang 5
Mga Tawong Maati
1Tinaraman nin Kagurangnan si Moises,
2“Pagbotan mo an mga Israelita na iluwas sa kampo an gabos na may nakakatakot na helang sa kublit, an mga pinag-aawasan asin an mga maati sosog sa Katogonan, patin an gabos na nagin maati huli sa pagduta sa sarong gadan.
3Iluwas nindo sinda, babae man o lalaki, tanganing dai ninda madigtaan an kampo na pinag-eerokan ko kaiba an sakong banwaan.”
4Nagkuyog an mga Israelita, ilinuwas ninda sa kampo an mga tawong maaati.
An Kabayadan Para sa Karatan
5Itinao nin Kagurangnan ki Moises
6an minasunod na mga katukdoan para sa mga Israelita. Kun dai magin maimbod sa Kagurangnan an siisay man, lalaki man o babae, asin makaginibo nin maraot sa saiyang kapwa,
7ikukumpisal niya an ginibong kasalan, dangan matao siya kan bilog na kabayadan kaiyan sa saiyang pinagkasalaan kaiba an dagdag na beynte porsyento.
8Alagad kun nagadan an pinagkasalaan asin mayo siya nin kadugo na pwedeng tawan kan kabayadan, itatao iyan sa Kagurangnanpara sa mga padi, kaiba an lalaking karnero na idodolot kan nagkasala bilang pantubos sa saiyang kasalan.
9An lambang banal na dolot na dinadara kan mga Israelita sa padi magigin sadiri kan padi.
10Kukuahon kan padi an ano man na dolot na itinao saiya.
An Pagboot Manongod sa Pag-imon
11Pinagbotan nin Kagurangnan si Moises
12-14na itao an minasunod na mga katukdoan sa mga Israelita. Kun magpasambay an sarong babae, asin dai ini aram kan saiyang agom, dangan mayo nin nakaisi kan kasalan huli ta minsan totoong nagpasambay an babae, alagad mayo nin katibayan laban saiya asin dai siya nadakop sa akto; kun mag-imon an agom na lalaki asin magduda na nagpasambay an saiyang agom; o kun mag-imon an lalaki minsan dai totoong nagpasambay an saiyang agom;
15sa arin man na kaso, dadarahon kan lalaki an saiyang agom sa padi. Dadarahon man niya an dolot para sa saiyang agom—sarong kilo nin arinang sebada. Dai niya iyan uulaan nin lana, ni bubugtakan nin insenso, huli ta iyan dolot nin pag-imon, sarong dolot tanganing aramon an katotoohan.
16Dadarahon kan padi an babae sa enotan dangan papatindogon niya sa atubangan kan altar.
17Pakatapos, lalaogan niya nin banal na tubig an sarong dalipay na mangko, makua siya nin alpog sa salog kan Tabernakulo asin isasalak sa tubig.
18Papalugayon niya an buhok kan babae asin ibubugtak niya an dolot na arina sa mga kamot kaini, dangan kakapotan kan padi an mangko nin mapait na tubig na nagdadara nin maldisyon.
19An babae papasumpaon kan padi. Masabi an padi, “Kun dai ka nagpasambay, dai ka maano kan maldisyon na dara kan tubig na ini.
20Alagad kun nagpasambay ka,
21gibohon ka logod nin Kagurangnan na sarong maldisyon sa saimong banwaan huli sa pagkunkon kan saimong kinabuhay asin sa pagbutog kan saimong tulak.
22Lumaog logod sa saimong tulak an tubig na ini tanganing pabutogon iyan asin pakunkunon an saimong kinabuhay.” Masimbag an babae: “Minauyon ako; gibohon logod iyan nin Kagurangnan.”
23Dangan isusurat kan padi an mga maldisyon na ini sa sarong libro asin paparaon niya ini kan mapait na tubig.
24Bago niya ipainom sa babae an tubig, na pwedeng magin dahelan kan pagkulog kan saiyang tulak,
25kukuahon kan padi sa babae an dolot na arina, iiitaas sa Kagurangnan, asin dadarahon sa altar.
26Dangan mahakbot siya nin sarong gugom kan arina bilang sarong dolot na giromdom, asin tututongon niya sa altar. Pakatapos, papainomon niya kan tubig an babae.
27Kun nagpasambay siya, makakamate siya nin grabeng kulog huli kan tubig; makunkon an saiyang kinabuhay asin mabutog an saiyang tulak. An babae magigin sarong maldisyon sa saiyang banwaan.
28Alagad kun dai siya nin kasalan, dai siya maaano kan maldisyon asin mangangaki pa nin dakul.
29Iyo ini an pagboot manongod sa mga pag-imon, kun an sarong babae nagpasambay minsan nasa irarom siya kan kapangyarihan kan saiyang agom,
30o kun mag-imon an lalaki sa saiyang agom; papatindogon an babae sa atubangan kan altar, asin gigibohon kan padi an gabos na pagboot na ini.
31Dai madadamay an lalaki sa kasalan, alagad magtitios an babae, sa ginibo niyang kasalan.
Mga Bilang 6
Mga Pagsusundon Manongod sa mga Nazireo
1Pinagbotan nin Kagurangnan si Moises
2na itao an minasunod na mga katukdoan sa mga Israelita. Kun an sarong lalaki o sarong babae manuga na magigin saro siyang Nazireo asin lalaenon niya an saiyang sadiri sa Kagurangnan,
3dai siya mag-iinom nin arak o nin ano man na maisog na inomon. Dai siya mainom nin arak hale sa duga kan mga ubas asin dai siya makakan nin ubas o pasas.
4Sa bilog na panahon nin saiyang pagigin Nazireo, dai siya makakan nin anoman na gikan sa poon nin ubas, maski kan ubak o pisog kaini.
5Sa bilog na panahon kan saiyang pagigin Nazireo, dai niya puputolan an saiyang buhok, ni aahiton an saiyang barabas. Nabubugkos siya kan panuga sa bilog na panahon na nagdusay siya kan saiyang buhay sa Kagurangnan asin papahalabaon niya an saiyang buhok saka barabas.
6Sa bilog na panahon kan saiyang panuga, dai siya dapat magrani sa sarong gadan,
7maski ini saiyang ama, ina, tugang na lalaki o babae. An saiyang buhok iyo an tanda kan saiyang pagdusay kan saiyang buhay sa Dios, kaya dai niya dapat pagdigtaan an sadiri huli sa pagrani sa gadan.
8Sagkod na siya sarong Nazireo, siya konsagrado sa Kagurangnan.
9Kun may panaling magadan sa kataed niya asin huli kaiyan naatian an saiyang konsagradong buhok, aarison niya iyan pakalihis nin pitong aldaw, sa aldaw nin saiyang paglinig.
10Sa ikawalong aldaw madara siya sa padi nin duwang salampati o duwang agbaan sa may pintoan kan Tabernakulo.
11An sarong gamgam idodolot kan padi bilang dolot para sa kasalan asin an saro bilang tinutong na atang, tanganing gibohon an pagtubos saiya, huli ta nagkasala siya kan makaduta siya sa gadan. Sa aldaw na iyan, makokonsagra niya giraray an saiyang buhok.
12Idudusay niya giraray an saiyang sadiri sa Kagurangnan bilang sarong Nazireo. An mga naenot na aldaw dai ibibilang, huli ta nadigtaan an konsagrado niyang buhok. Bilang pantubos sa kasalan, madara siya nin sarong kordero na sangtaon pa sana an edad.
13Iyo ini an togon manongod sa sarong Nazireo na nakatapos na kan saiyang panuga. Maduman siya sa pintoan kan Tabernakulo
14asin madolot siya sa Kagurangnan nin tolong hayop na mayo nin kaninan—sarong lalaking kordero na sarong taon pa sana bilang tinutong na atang, sarong babaeng kordero na sarong taon pa sana bilang dolot para sa kasalan, asin sarong lalaking karnero bilang dolot para sa katoninongan.
15Laen pa kaiyan, madolot siya nin sarong basket nin tinapay na mayo nin lebadura: mahihibog na tinapay na gibo sa arinang sinalakan nin lana nin oliba, asin maninipis na biskwit na linahidan nin lana nin oliba, kaiba an dolot na pagkakan asin dolot na inomon.
16Ini gabos dadarahon kan padi sa atubangan nin Kagurangnan asin idodolot niya an dolot para sa kasalan saka an tinutong na atang.
17Idodolot niya sa Kagurangnan an lalaking karnero bilang dolot para sa katoninongan, kaiba an basket nin tinapay na mayo nin lebadura, an dolot na pagkakan asin an dolot na inomon.
18Aarison kan Nazireo an saiyang buhok sa may pintoan kan Tabernakulo, asin ibubugtak niya iyan sa kalayo na tinututongan kan dolot para sa katoninongan.
19Kukuahon kan padi an linabonan na abaga kan karnero, kaiba an sarong tinapay asin sarong biskwit hale sa basket, dangan ibubugtak sa mga kamot kan Nazireo.
20Pakatapos, an mga ini idodolot kan padi sa Kagurangnan bilang espesyal na regalo; an mga ini iyo an banal na kahirasan kan padi, kaiba an daghan saka bitis kan karnero. Kun magibo na ini, pwede nang uminom nin arak an Nazireo.
21Iyo ini an pagsusundon manongod sa mga Nazireo; alagad kun an sarong Nazireo nanunuga nin sobra sa hinahagad kan saiyang panuga, kaipuhan gibohon niya iyan.
An Bendisyon kan mga Padi
22Pinagbotan nin Kagurangnan si Moises
23na sabihan si Aaron saka an mga aking lalaki kaini na gamiton an minasunod na mga tataramon sa pagbendisyon kan banwaan nin Israel:
24Bendisyonan logod kamo asin atamanon nin Kagurangnan;
25Paliwanagon logod nin Kagurangnan an saiyang lalawogon sa saindo asin maugayan kamo;
26Mawilihan logod kamo nin Kagurangnan asin tawan nin katoninongan.
27Nagtaram an Kagurangnan, “Kun sambiton ninda an sakong ngaran bilang sarong bendisyon sa banwaan nin Israel, bebendisyonan ko sinda.”
Mga Bilang 7
An mga Dolot kan mga Lider
1Kan aldaw na mapatindog ni Moises an Tabernakulo, linahidan niya asin kinonsagra iyan; linahidan man niya dangan kinonsagra an mga kasangkapan kan Tabernakulo, an altar asin an mga kagamitan kaiyan.
2An mga lider nin Israel, na mga pamayo kan saindang mga kamaganakan asin nagtarabang sa pagkua kan senso,
3nagdara kan saindang mga dolot sa Kagurangnan: anom na kareta saka doseng torong baka, sarong kareta para sa lambang duwang lider asin sarong torong baka para sa lambang lider.
4Nagtaram an Kagurangnan ki Moises,
5“Akoon mo an saindang mga dolot na gagamiton para sa paglingkod sa Tabernakulo. Itao mo an mga dolot na iyan sa mga Levita sosog sa saindang katongdan.”
6Kaya inako ni Moises an mga kareta asin an mga torong baka dangan itinao sa mga Levita.
7Itinao niya an duwang kareta asin an apat na torong baka sa mga aki ni Gerson,
8asin an apat na kareta saka an walong torong baka itinao niya sa mga aki ni Merari. An gabos nindang trabaho gigibohon ninda sa pamamahala ni Itamar na aking lalaki ni Aaron na padi.
9Dai niya tinawan nin ano man an mga aki ni Kohat huli ta an katongdan na itinao sainda iyo an pangataman kan mga sagradong bagay na kaipuhan pasanon ninda.
10Nagdara man an mga lider nin mga dolot tanganing selebraron an pagkonsagra kan altar. Kan andam na sinda sa pagdara kan saindang mga dolot sa altar,
11nagtaram an Kagurangnan ki Moises, “Aroaldaw, saro sana sa mga lider an madolot para sa pagkonsagra kan altar.”
12-83Ini an orden kan aroaldaw nindang pagdara kan saindang mga dolot: Sa enot na aldaw, si Nason na aking lalaki ni Amminadab asin lider kan tribu ni Juda; sa ikaduwang aldaw, si Netanel na aking lalaki ni Zuar asin lider kan tribu ni Issakar; sa ikatolong aldaw, si Eliab na aking lalaki ni Helon asin lider kan tribu ni Zabulon; sa ikaapat na aldaw, si Elizur na aking lalaki ni Sedeur asin lider kan tribu ni Ruben; sa ikalimang aldaw, si Selumiel na aking lalaki ni Zurisaddai asin lider kan tribu ni Simeon; sa ikaanom na aldaw, si Eliasaf na aking lalaki ni Deuel asin lider kan tribu ni Gad; sa ikapitong aldaw, si Elisama na aking lalaki ni Ammihud asin lider kan tribu ni Efraim; sa ikawalong aldaw, si Gamaliel na aking lalaki ni Pedazur asin lider kan tribu ni Manases; sa ikasiyam na aldaw, si Abidan na aking lalaki ni Gideoni asin lider kan tribu ni Benjamin; sa ikasampolong aldaw, si Ahiezer na aking lalaki ni Ammisaddai asin lider kan tribu ni Dan; sa ikaonseng aldaw, si Pagiel na aking lalaki ni Okran asin lider kan tribu ni Aser; sa ikadoseng aldaw, si Ahira na aking lalaki ni Enan asin lider kan tribu ni Neftali. Parareho an darang mga dolot kan lambang saro: sarong platang mangko na sarong kilo may kabanga an timbang; sarong platang palanggana na otso syentos gramos an timbang, sosog sa kinaugalean na timbang kan Tabernakulo na parehong pano nin arinang sinalakan nin lana bilang dolot na
pagkakan; sarong bulawan na plato na syento dyes gramos an timbang, asin pano nin insenso; sarong torilyong baka, sarong lalaking karnero saka sarong kordero na sangtaon an edad bilang tinutong na atang; sarong kanding bilang dolot para sa kasalan; duwang torong baka, limang lalaking karnero, limang kanding dangan limang kordero na manangtaon an edad bilang dolot para sa katoninongan.
84-88Iyo ini an mga dolot na dara kan doseng lider nin Israel, kan konsagrahon an altar:
–doseng platang mangko asin doseng platang palanggana, na an kabilogan na timbang uminabot sa beynte y syete kilos, seis syentos gramos.
–doseng bulawan na platong an kabilogan na timbang uminabot sa sarong kilo may treynta y dos gramos asin pano nin insenso
–doseng torilyong baka, doseng lalaking karnero asin doseng kordero na manangtaon an edad bilang mga tinutong na atang, kaiba an mga dolot na pagkakan
–doseng kanding bilang dolot para sa kasalan
–beynte y kwatrong torong baka, sesentang lalaking karnero, sesentang kanding, sesentang kordero na manangtaon an edad bilang dolot para sa katoninongan
89Kan maglaog si Moises sa Tabernakulo tanganing makipag-olay sa Kagurangnan, nadangog niya an Kagurangnan na nagtataram saiya hale sa ibabaw kan takop kan Kaban nin Tipan, sa tahaw kan duwang kerubinna nasa ibabaw kan Kaban nin Tipan.
Mga Bilang 8
An Pagbugtak kan mga Ilawan
1Nagtaram an Kagurangnan ki Moises,
2“Sabihan mo si Aaron na pagbugtak niya kan mga ilawan sa kandelero, kaipuhan magliwanag an mga iyan pasiring sa atubangan.”
3Ginibo ini ni Aaron; ibinugtak niya an mga ilawan sa kandelero tanganing maliwanagan an nasa atubangan kan kandelero siring sa ipinagboot nin Kagurangnan ki Moises.
4An kandelero gibo sa pinulpog na bulawan, magpoon sa ibaba sagkod sa itaas sosog sa aarogan na ipinahiling nin Kagurangnan ki Moises.
An Paglinig asin an Pagkonsagra kan mga Levita
5Nagtaram an Kagurangnan ki Moises,
6“Isuhay mo sa ibang mga Israelita an mga Levita asin linigan mo sinda.
7Ini an gibohon mo sa paglinig sainda: wirikan mo sinda kan tubig na panlinig dangan aarisan ninda an saindang bilog na hawak, lalabahan an saindang mga gubing, asin magigin malinig na sinda.
8Pakatapos, padarahon mo sinda nin torilyong baka, kaiba an dolot na pagkakan na arinang sinalakan nin lana; makua ka man nin sarong torong baka bilang dolot para sa kasalan.
9Tiponon mo an bilog na komunidad nin Israel dangan patindogon mo an mga Levita sa atubang kan Tabernakulo.
10Ibubugtak kan mga Israelita an saindang mga kamot sa payo kan mga Levita,
11asin an mga ini itatalaga ni Aaron bilang espesyal na regalo kan mga Israelita tanganing maglingkod sa sako.
12Pakatapos, ibubugtak kan mga Levita an saindang mga kamot sa payo kan duwang torong baka; an saro idodolot mo para sa kasalan asin an saro bilang tinutong na atang, tanganing gibohon an pagtubos sa mga Levita.
13“Konsagrahon mo para sako an mga Levita bilang espesyal na regalo, asin italaga mo sinda na mga katabang ni Aaron sagkod kan mga aki niya.
14Isuhay mo sinda sa ibang mga Israelita sa siring na paagi tanganing magin sadiri ko.
15Pakalinig mo asin pakakonsagra kan mga Levita, pwede na sindang maglingkod sa Tabernakulo.
16Kinua ko sinda bilang kasalihid kan mga matuang lalaki kan mga Israelita; sakuya sana nanggad sinda.
17An matua kan banwaan nin Israel sadiri ko, tawo man o hayop; kinonsagra ko sinda para sako kan aldaw na gadanon ko an gabos na matua sa daga nin Egipto.
18Kinukua ko ngunyan an mga Levita embes kan gabos na matua nin Israel,
19asin itinatao ko sinda ki Aaron saka sa mga aki niya, bilang sarong regalo na gikan sa mga Israelita, tanganing maglingkod sa Tabernakulo para sa banwaan nin Israel, asin tanganing ikalikay an mga Israelita sa maraot na mangyayari kun magrani sinda sa Banal na Lugar.”
20Kaya an mga Levita kinonsagra ni Moises, ni Aaron asin kan bilog na banwaan nin Israel, sosog sa pagboot nin Kagurangnan ki Moises.
21Lininigan kan mga Levita an saindang mga sadiri sa saindang mga kasalan asin linabahan ninda an saindang mga gubing. Itinalaga sinda ni Aaron bilang sarong espesyal na regalo sa Kagurangnan, asin ginibo niya an dolot para sa kasalan, tanganing linigan an mga Levita.
22Sinunod kan mga tawo an gabos na ipinagboot nin Kagurangnan ki Moises manongod sa mga Levita. Pakatapos, ginibo kan mga Levita an saindang katongdan sa Tabernakulo bilang mga katabang ni Aaron sagkod kan mga aki niya.
23Nagtaram an Kagurangnan ki Moises,
24“Maglilingkod an lambang Levita sa Tabernakulo pag-abot niya sa edad na beynte y singko,
25asin mapahingalo siya pag-abot sa edad na singkwenta.
26Pakatapos, pwede niyang tabangan an kapwa niya Levita alagad dai na siya magibo kan dati niyang trabaho. Iyan an saimong gigibohon sa pagtao sa mga Levita kan saindang mga katongdan.”
Mga Bilang 9
An Ikaduwang Paskwa
1Kan enot na bulan kan ikaduwang taon pakahale kan mga Israelita sa Egipto, nagtaram an Kagurangnan ki Moises sa Desyerto nin Sinai,
2-3“Sabihan mo an mga Israelita na selebraron an Paskwa sa talaan na panahon, pagsinarom kan ikakatorseng aldaw kan bulan na iyan sosog sa gabos na pagsusundon.”
4Kaya sinabihan ni Moises an mga Israelita na selebraron an Paskwa,
5asin ginibo ninda iyan kan magsinarom na an ikakatorseng aldaw kan enot na bulan, duman sa Desyerto nin Sinai. An gabos ginibo kan mga Israelita sosog sa pagboot nin Kagurangnan ki Moises.
6Alagad igwa nin nagkapirang mga lalaking maati huli sa pakaduta sa gadan, asin dai sinda nakaselebrar kan Paskwa kan aldaw na idto. Nagdolok sinda ki Moises asin ki Aaron
7dangan nagsabi, “Maati kami huli sa pakaduta sa gadan, alagad tadaw ta pagbabawalan kaming magdara kan dolot sa Kagurangnan sa talaan na panahon kaiba kan ibang mga Israelita?”
8Nagsimbag si Moises, “Maghalat kamo ta dadangogon ko kun ano an ipagboboot nin Kagurangnan manongod saindo.”
9Tinaraman nin Kagurangnan si Moises,
10“Sabihan mo an mga Israelita na an siisay man saindo o sa saindong kapagarakian na nagin maati huli sa pakaduta sa gadan o kaya nagbabaklay sa harayong lugar, alagad boot magselebrar kan Paskwa,
11na tinutugotan na magselebrar kaiyan pakalihis nin sarong bulan. Andamon nindo an korderong Pangpaskwa sa ikaduwang bulan, pagsinarom kan
ikakatorseng aldaw. Kakakanon nindo an kordero kaiba kan mga tinapay na mayo nin lebadura saka mapait na gulay.
12Dai kamo magtada nin pagkakan para sa masunod na aldaw, asin dai nindo pagbarian nin tolang an kordero. Selebraron nindo an Paskwa sosog sa gabos na pagsusundon.
13Alagad kun an tawong malinig asin dai nasa pagbaklay, magpabaya kan pagselebrar kan Paskwa, dai na siya ibibilang na kaayon sa sakuyang banwaan, huli ta dai niya idinolot sa talaan na panahon an dolot sa sako. Magdudusa an tawong iyan huli kan saiyang kasalan.
14“Kun an sarong dayuhan na nakikihimanwa saindo boot magselebrar kan Paskwa, kaipuhan gibohon niya iyan sosog sa gabos na pagsusundon. An pagboot na ini para sa gabos, Israelita man o dayuhan.”
An Naglalaad na Panganoron
15-16Kan aldaw na itinindog an Tabernakulo, nagdatong an sarong panganoron asin tinahoban an Tabernakulo. Sa banggi, an panganoron garo kalayo.
17Kun minaitaas an panganoron, minapadagos sa paglakaw an mga Israelita asin minakampo sinda sa lugar na iniibabaan kaiyan.
18Sa pagboot nin Kagurangnan, minalakaw an mga Israelita, asin sa pagboot niya minaontok sinda. Sa gabos na aldaw na an panganoron nasa ibabaw kan Tabernakulo dai sinda minapadagos sa pagbaklay.
19Kun nahahaloy an panganoron sa ibabaw kan Tabernakulo, kinukuyog kan mga Israelita an Kagurangnan asin dai sinda minalakaw.
20Iyo man iyan an saindang ginigibo kun an panganoron nagkapirang aldaw sana sa ibabaw kan Tabernakulo; sa pagboot nin Kagurangnan dai sinda minahale sa kampo, asin sa pagboot nin Kagurangnan minapadagos sinda sa pagbaklay.
21Kun minsan, an panganoron minatahob sana magpoon sa hapon sagkod sa aga; pag-itaas kaiyan pagkaaga, minapadagos na sinda. Ano man na oras na minaitaas an panganoron, aldaw man o banggi, minalakaw sinda.
22Minsan iyan duwang aldaw sana, sarong bulan, sarong taon o labi pa, mantang an panganoron nasa ibabaw kan Tabernakulo dai sinda minapadagos; minalakaw sana sinda kun minaitaas na an panganoron.
23Minaontok sinda asin minapadagos sa pagbaklay sa pagkuyog kan mga pagboot na itinao nin Kagurangnan sa paagi ni Moises.
Mga Bilang 10
An Mga Platang Trompeta
1Nagtaram an Kagurangnan ki Moises,
2“Gumibo ka nin duwang trompeta sa pinulpog na plata, na gagamiton mo sa pag-apod kan mga tawo tanganing magtiripon asin tanganing magpadagos sa pagbaklay.
3Kun sabay na patanogon an duwa, matiripon an bilog na komunidad sa may pintoan kan Tabernakulo.
4Alagad kun saro sana an pinatanog, an mga pamayo sana kan mga kamaganakan an maatubang saimo.
5Kun patanogon an trompeta bilang alarma, malakaw an mga tribung nakakampo sa sirangan.
6Kun patanogon iyan nin ikaduwang beses, malakaw an mga tribung nakakampo sa habagat, kaya papatanogon an trompeta bilang alarma kun mapadagos sa pagbaklay,
7alagad kun aapodon an bilog na komunidad, papatanogon nin sabay an duwang trompeta.
8An mga trompeta papatanogon kan mga pading aki ni Aaron. "An minasunod na pagsusundon kaipuhan otobon sa gabos na panahon.
9Kun kamo makigera sa mga kaiwal na nagsalakay saindo sa sadiri nindong daga, patanogon nindo an mga trompeta bilang alarma, tanganing ako, an Kagurangnan na saindong Dios, an matabang saindo asin maligtas sa saindo.
10Siring man sa aldaw nin kaogmahan, sa itinalaan na mga pyesta asin sa enot na aldaw kan lambang bulan, papatanogon nindo an mga trompeta kun idodolot na nindo an saindong mga tinutong na atang asin an saindong dolot para sa katoninongan. Dangan tatabangan ko kamo. Ako an Kagurangnan na saindong Dios.”
Naghale sa Sinai an mga Israelita
11Kan ikabeynteng aldaw kan ikaduwang bulan sa ikaduwang taon, magpoon kan maghale sinda sa Egipto, uminitaas hale sa ibabaw kan Tabernakulo an panganoron.
12Kaya naghale sa Sinai an mga Israelita asin nagpadagos sa pagbaklay. An panganoron nag-ontok sa kalangtadan nin Paran.
13Nagpoon sindang magbaklay sosog sa pagboot nin Kagurangnan ki Moises,
14asin sa lambang pagbaklay ninda, an nangengenot iyo an nasa irarom kan bandera kan dibisyon na pinapamayohan kan tribu ni Juda na an lider iyo si Nason na aki ni Amminadab.
15An lider kan tribu ni Issakar iyo si Netanel na aki ni Zuar,
16asin an lider kan tribu ni Zabulon iyo si Eliab na aki ni Helon.
17Masunod an mga kamaganakan ni Gerson asin ni Merari na mga paradara kan Tabernakulo, pakatangkas kaiyan.
18An masunod iyo an mga nasa irarom kan bandera kan dibisyon na pinamamayohan kan tribu ni Ruben na an lider iyo si Elizur na aki ni Sedeur.
19An lider kan tribu ni Simeon iyo si Selumiel na aki ni Zurisaddai,
20asin an lider kan tribu ni Gad iyo si Eliasaf na aki ni Deuel.
21Masunod an mga Levitang kamaganakan ni Kohat na dara an mga sagradong bagay. Pag-abot ninda sa bagong kampo, napatindog na an Tabernakulo.
22Masunod an nasa irarom kan bandera kan dibisyon na pinamamayohan kan tribu ni Efraim na an lider iyo si Elisama na aki ni Ammihud.
23An lider kan tribu ni Manases iyo si Gamaliel na aki ni Pedazur,
24asin an lider kan tribu ni Benjamin iyo si Abidan na aki ni Gideoni.
25An nasa irarom kan bandera kan dibisyon na pinamamayohan kan tribu ni Dan, na iyo an nasa hurihan asin iyo an panlikod na bantay kan gabos na dibisyon, iyo an huring malakaw, sa pamamayo ni Ahiezer na aki ni Ammisaddai.
26An lider kan tribu ni Aser iyo si Pagiel na aki ni Okran,
27asin an lider kan tribu ni Neftali iyo si Ahira na aki ni Enan.
28Iyo ini an orden kan banwaan nin Israel kun sinda nagpapadagos sa pagbaklay.
29Sinabihan ni Moises an saiyang bayaw na si Hobab na aki kan panugangan niyang si Jetro na Midianita, “Maduman na kami sa lugar na ipinanugang itatao samo nin Kagurangnan. Nanuga siya na tatawan nin mauswag na pamumuhay an Israel kaya umiba ka samo asin hihirasan mi ika kan biyayang samong makakamtan.”
30Nagsimbag si Hobab, “Dai ako maiba saindo; mapuli ako sa sadiri kong banwaan.”
31Nagsabi si Moises, “Nakikimaherak ako na dai mo kami pagbayaan. Aram mo kun saen kami pwedeng magkampo duman sa kalangtadan, asin pwede mo kaming giyahan.
32Kun ibahan mo kami, hihirasan mi ika kan gabos na biyayang itatao samo nin Kagurangnan.”
Nagbaklay an mga Tawo
33Pakahale kan mga Israelita sa Sinai, an banal na bukid, tolong aldaw sindang naglakaw. Naenot sainda an Kaban nin Tipan nin Kagurangnantanganing maghanap nin lugar na saindang mapapahingaloan.
34Kun aldaw, linilindongan sinda kan panganoron nin Kagurangnan mantang sinda nagbabaklay.
35Kun ilalakaw na an Kaban nin Tipan minasabi si Moises, “Pagtindog, O Kagurangnan; magkawararak logod an saimong mga kaiwal asin magdurulag an mga anggot saimo!”
36Kun minaontok na an Kaban nin Tipan, minasabi si Moises, “Pagbalik, O Kagurangnan, sa ribo-ribong pamilya nin Israel.”
Mga Bilang 11
An Lugar na Nginaranan Tabera
1Nagpoon pagreklamo sa Kagurangnan an mga Israelita manongod kan saindang mga kasakitan. Kan nadangog sinda nin Kagurangnan, naanggot siya asin pinadarahan niya sinda nin kalayo. Nasulo an nagkapira sainda saka an sarong poro kan kampo.
2Nakimaherak an mga tawo ki Moises; namibi siya sa Kagurangnan asin napalsok an kalayo.
3Kaya an lugar nginaranan Tabera huli ta sinulo sinda duman kan kalayo nin Kagurangnan.
Nagpili si Moises nin Setentang Lider
4Igwa nin mga dayuhan na nagbabaklay kaiba kan mga Israelita. An mga dayuhan nagkaigwa nin sobrang pagmawot na makakakan nin karne asin maski an mga Israelita nagpoon man magreklamo, “Kun igwa kutana kita nin makakakan na karne!
5Sa Egipto daing bayad kitang nagkakan nin sira. Duman igwa kita nin mga pipino, melon, sibulyas asin mga bawang.
6Ngunyan mayo na an satong kosog. Mayo kita nin kinakakan sa aroaldaw kundi an mannang ini!”
(7An manna garo pisog nin kulantro na krema an kolor.
8-9Kun banggi, minahugpa iyan sa kampo kaiba kan ambon. Pagkaaga, pinupurot iyan kan mga Israelita, ginigiling o binabayo tanganing magin arina, dangan linalabonan asin ginigibong tinapay. An namit kaiyan garo tinapay na sinalakan nin lana nin oliba.)
10Nadangog ni Moises an reklamo kan gabos na tawo na nakatindog sa pintoan kan saindang mga tolda. Naanggot nin marahay an Kagurangnan, kaya namondo si Moises.
11Nagsabi si Moises sa Kagurangnan, “Tadaw ta maraot an pagtratar mo sako? Tano ta dai mo ako nawilihan? An mga tawong ini sarong pasanon na magabat nin marahay. Tadaw ta ibinugtak mo sinda sako?
12Ipinangidam ko daw sinda? Ako daw an nangaki sainda tanganing taraman mo ako na kilikon ko sinda, siring kan pagkilik sa sarong aki na nagsososo, pasiring sa daga na ipinanuga mo sa saindang magurang?
13Saen ako makua nin karne na ipapakakan sainda gabos? Padagos sinda sa paghibi sa paghagad nin karne.
14An mga tawong ini sarong pasanon na magabat nin marahay para sako; dai ko sinda madadara na ako sanang saro!
15Kun iyan an gigibohon mo, maherak ka sako asin gadanon mo na ako tanganing dai na ako magtios kan saimong pasakit.”
16Tinaraman nin Kagurangnan si Moises, “Pumili ka nin setentang mga gurang sa Israel, idtong minimidbid na mga lider kan komunidad. Darahon mo sinda sako sa Tabernakulo, asin sabihan mo sinda na magtindog sa kataed mo.
17Mahilig ako dangan makikiolay saimo duman. Kukuahon ko an ibang espiritu na itinao ko saimo asin itatao ko sainda tanganing makatabang sinda
sa pag-otob mo sa saimong katongdan para sa mga tawong ini; dangan dai ka na magsosolo sa pag-otob kaiyan.
18Sabihan mo an mga tawo na maglinig sinda para sa aga asin makakan na sinda nin karne. Nagreklamo sinda asin naghapot kun siisay an matao sainda nin karne. Nagsabi pa sinda na mas marahay an saindang buhay sa Egipto. Kaya tatawan ko sinda nin karne dangan makakan sinda.
19Bako sana para sa saro, duwa, lima, sampolo o sa beynteng aldaw an itatao ko sainda,
20kundi para sa sambulan, sagkod na magluwas iyan sa saindang dungo dangan mauyam sinda. Ini an mangyayari huli ta isinikwal ninda ako na kaiba ninda asin nagsabi sinda na marahay pang dai na sinda naghale sa Egipto.”
21Nagsimbag si Moises, “An bilang kan mga tawong kairiba ko minaabot sa seis syentos mil, asin nagtaram ka na tatawan mo sinda nin karne na makakakan ninda sa laog nin sambulan!
22May magkanigo daw na baka saka karnero na bubunoon tanganing magkanigo sainda? Kun madakop an gabos na sira sa dagat, magkanigo daw iyan sainda?”
23Tinaraman nin Kagurangnan si Moises, “Igwa daw nin kasagkoran an sakong kapangyarihan? Mahihiling mo ngunyan kun mangyayari an sakong itinaram o dai!”
24Kaya nagluwas si Moises asin ibinareta sa mga tawo an itinaram nin Kagurangnan. Nagpili siya nin setentang mga lider asin pinatindog sa palibot kan Tabernakulo.
25Dangan naghilig sa panganoron an Kagurangnan asin kinaolay si Moises. Kinua nin Kagurangnan an ibang espiritu na itinao niya ki Moises asin itinao sa setentang mga lider. Kan maghilig sainda an espiritu, nagpoon sindang magpropesiya siring sa mga propeta, alagad dai iyan nahaloy.
26Kan oras na iyan nawalat sa kampo si Eldad saka si Medad, duwang lalaki na kairiba man sa setenta. Alagad minsan dai sinda nagduman sa Tabernakulo, naghilig man sainda an espiritu asin nagpropesiya sinda duman sa kampo.
27Nagdalagan an sarong lalaki tanganing ipaisi ki Moises an ginigibo ni Eldad saka ni Medad.
28Huli kaini, nagsabi si Josue na aki ni Nun, asin katabang ni Moises magpoon kan siya hoben pa, “Kagurangnan kong Moises, paontokon mo sinda!”
29Nagsimbag si Moises, “Nagmamakulog ka daw sako? Tawan logod nin Kagurangnan kan saiyang espiritu an gabos na tawo asin gibohon na propeta sinda gabos!”
30Dangan nagbalik sa kampo si Moises asin an setentang lider nin Israel.
Nagpadara nin mga Pugo an Kagurangnan
31An Kagurangnan nagpadara nin doros na may darang mga pugo hale sa dagat, asin an mga iyan nagralayog sa langkaw na kulang sa sarong metro hale sa daga. Naghurugpa an mga pugo sa kampo asin sa mga lugar sa palibot kaiyan, dakul na kilometro an kahiwasan pasiring sa gabos na direksyon.
32Kaya nandakop nin mga pugo an mga Israelita kan aldaw asin kan bangging idto patin kan suminunod pang aldaw; dai makulang sa sangribong kilo an nadakop kan lambang saro. Binalad ninda an mga pugo sa palibot kan kampo.
33Alagad dai pa ngani ninda nauubos an karne, naanggot na sainda an Kagurangnan asin nagdara siya sainda nin peste.
34Kaya an lugar nginaranan Kibrot-Hattaava huli ta duman ninda ilinubong an mga tawong nagin sobra an pagmawot sa karne.
35Hale duman, nagbaklay sinda pasiring sa Hazerot asin nagkampo duman.
Mga Bilang 12
Pinadusahan si Miriam
1Taga Cus an naagom ni Moises kaya binasol siya ni Miriam asin ni Aaron.
2Olay ninda, “Nagtaram daw an Kagurangnan sa paagi sana nanggad ni Moises? Bakong nagtaram man siya sa paagi nyato?” Nadangog nin Kagurangnan an saindang sinabi.
(3Si Moises sarong tawong orog na mapakumbaba ki sa kiisay man na nabubuhay sa kinaban.)
4Biglang nagtaram an Kagurangnan ki Moises, ki Aaron asin ki Miriam, “Magduman kamong tolo sa Tabernakulo.” Nagduman sinda
5dangan naghilig an Kagurangnan sa sarong hariging panganoron, nagtindog sa pintoan kan Tabernakulo dangan inapod si Aaron asin si Miriam. Nagrani sinda,
6dangan nagtaram an Kagurangnan, “Dangoga nindo an sakong itataram! Kun may mga propeta saindo, minapahiling ako sainda sa mga bisyon, asin kinakaolay ko sinda sa mga pangatorogan.
7Alagad bakong siring an ginigibo ko ki Moises na sakong sorogoon; siya an pinaniwalaan ko kan sakong banwaan.
8Hampangan ko siyang kinakaolay, maliwanag kong itinataram saiya an gabos asin bako sa mga paokod; nahiling niya an sakong porma. Tadaw ta nangahas kamong magtaram laban sa sorogoon kong si Moises?”
9Anggot sainda an Kagurangnan, kaya kan maghale siya,
10asin kan maghale sa Tabernakulo an panganoron, nalakop tolos an hawak ni Miriam kan nakakatakot na helang sa kublit asin nagputi siring sa ambon. Kan mahiling idto ni Aaron,
11nagtaram siya ki Moises, “Nakikimaherak ako saimo na dai mo kami pagpadusahan huli kan naginibo ming kalolongan asin kasalan.
12Dai mo siya pagpabayaan na makaarog sa sarong namundag na gadan, na an kabanga kan saiyang kublit mayo na.”
13Kaya namibi si Moises sa Kagurangnan, “Nakikimaherak ako, O Dios, na paomayan mo siya!”
14Nagsimbag an Kagurangnan, “Kun linutaban siya sa lalawogon kan saiyang ama, bakong dadarahon niya an kasosopgan sa laog nin pitong aldaw? Pabayaan nindo siya sa luwas kan kampo sa laog nin pitong aldaw; pakatapos kaiyan pwede na siyang makalaog.”
15Kaya pitong aldaw si Miriam sa luwas kan kampo, asin dai nagpadagos sa pagbaklay an mga Israelita sagkod na dai siya nakalaog giraray.
16Dangan naghale an mga Israelita sa Hazerot asin nagkampo sa kalangtadan nin Paran.
Mga Bilang 13
An Mga Espiya
1Nagtaram an Kagurangnan ki Moises,
2“Pumili ka nin sarong lider sa lambang tribu asin ipadara mo sinda bilang mga espiya tanganing magsiyasat sa daga nin Canaan, an dagang itatao ko sa banwaan nin Israel.”
3-15Nagkuyog si Moises asin hale sa kalangtadan nin Paran nagpadara siya nin mga lider. Iyo ini an mga ngaran ninda.
16Sinda an mga espiya na ipinadara ni Moises tanganing magsiyasat kan daga. An ngaran ni Oseas na aki ni Nun rinibayan niya nin Josue.
17Kan palakawon na sinda ni Moises, nagsabi siya, “Hale digdi magduman kamo sa amihan pasiring sa habagat na parte kan daga nin Canaan asin magpadagos kamo sa mabulod na daga.
18Hilingon nindo kun ano an kamugtakan kan daga. Aramon nindo kun makokosog o maluluya an nag-eerok duman, asin kun dakul o dikit sinda.
19Hilingon nindo kun marahay o bako an daga na saindang pinag-eerokan asin kun nag-eerok sinda sa mga banwa na mayong kudal o sa mga syudad na nakukudalan.
20Hilingon nindo kun matubang o bako an daga; kun makahoy o bako. Pagmaisog kamo asin pagbalik nindo, magdara kamo nin nagkapirang prutas.” (Panahon kaidto nin paghinog kan ubas.)
21Kaya nagpasiring sa amihan an mga espiya asin siniyasat ninda an daga magpoon sa kalangtadan nin Zin sa parteng habagat sagkod sa Rehob, harani sa Dalan nin Hamat sa amihan.
22Nagduman ngona sinda sa habagat na parte kan daga nin Canaan dangan sa Hebron, saen nag-eerok an mga kamaganakan ni Ahiman, ni Sesai asin ni Talmai, an kapagarakian kan sarong rasa nin mga higante na inaapod Anakim. (Pinatindog an Hebron mga pitong taon bago mapatindog an Zoan sa Egipto.)
23Nakaabot sinda sa Kapantayan nin Escol, asin nagputol sinda duman nin sarong sanga nin ubas na igwa nin sarong pungot na huli sa kagabatan kaipuhan pagbuligan nin duwang tawo. Nagkua man sinda nin bunga kan granada asin higera.
(24An lugar na idto nginaranan Kapantayan nin Escol huli kan sarong pungot nin ubas na pinutol duman kan mga Israelita.)
25Pakasiyasat ninda kan daga sa laog nin kwarentang aldaw nagbalik sinda
26ki Moises, ki Aaron asin sa bilog na komunidad nin Israel duman sa Kades sa kalangtadan nin Paran. Inosip ninda an saindang nahiling dangan ipinahiling ninda an mga dara nindang prutas.
27Nagsabi sinda ki Moises, “Siniyasat mi an daga asin nahiling ming matubang idto; uya an mga prutas na kinua mi duman.
28Alagad mapangyari an mga nag-eerok duman. Darakula an saindang mga syudad sagkod matitibay an mga kudal. Laen pa kaiyan nahiling mi man an kapagarakian kan mga higante.
29An mga Amalekita nag-eerok sa habagat na parte kan daga nin Canaan; an mga Heteo, Jebuseo, asin Amoreo nag-eerok sa mabulod na daga, asin an mga Cananeo nag-eerok sa baybayon kan Dagat nin Mediteraneo dangan sa pangpang kan Salog nin Jordan.”
30Pinakaalo ni Caleb an mga tawo na nakapalibot ki Moises dangan nagsabi, “Salakayon na nyato ngunyan asin sakopon an daga; kaya tang sakopon idto.”
31Alagad nagsabi an mga lalaking kaibahan ni Caleb, “Dai ta pwedeng salakayon an mga tawong idto; mas makosog sinda ki sa sato.”
32Kaya pinalakop ninda sa mga Israelita an salang bareta manongod sa dagang siniyasat ninda. Olay ninda, “Hinahalon kan dagang siniyasat mi an mga nag-eerok duman. Haralangkaw an gabos na tawo na nahiling mi.
33Dangan nakahiling pa kami duman nin mga higante, an kapagarakian ni Anak. Sa paghiling mi, garo sana kami mga doron, asin arog man siguro kaiyan an paghona ninda samo.”
Mga Bilang 14
Nagreklamo an mga Israelita
1Mag-agang nagtangis an bilog na komunidad nin Israel.
2Nagreklamo sinda ki Moises asin ki Aaron; olay ninda, “Marahay pang nagadan na kami duman sa Egipto o minsan digdi sa kalangtadan!
3Ano ta dadarahon pa kita nin Kagurangnan sa dagang idto? Magagadan kita sa gera asin mabibihag an satong mga agom sagkod mga aki. Bako daw na mas marahay na magbalik kita sa Egipto?”
4Kaya nag-orolay sinda na magpili nin sarong lider na mangengenot sa saindang pagbalik sa Egipto.
5Dangan sa atubangan kan mga Israelita nagdapa sa daga si Moises asin si Aaron.
6Huli sa kamondoan, ginisi ni Josue na aki ni Nun asin ni Caleb na aki ni Jefunne an saindang mga gubing. An duwang espiyang ini, na kaibahan kan mga nagsiyasat kan daga,
7nagsabi sa mga tawo, “An dagang siniyasat mi sarong marahay na daga.
8Kun nawiwili sato an Kagurangnandadarahon niya kita duman asin itatao niya sato an daga na mayaman sa gabos na bagay.
9Dai kamo magtumang sa Kagurangnan. Dai man kamo matakot sa mga nag-eerok duman huli ta madali ta sindang madaog. Kaiba ta an Kagurangnan asin nadaog na niya an mga dios-dios na nagsusurog sainda; kaya dai kamo matakot.”
10Boot kan bilog na komunidad na gapoon sinda sagkod na magadan, alagad biglang nahiling kan mga tawo sa Tabernakulo an kamurawayan nin Kagurangnan.
Ipinamibi ni Moises an Banwaan nin Israel
11Tinaraman nin Kagurangnan si Moises, “Sagkod nuarin ako isisikwal kan mga tawong ini? Sagkod nuarin sinda dai matubod sako minsan pinahilingan ko na sinda nin mga milagro?
12Papadarahan ko sinda nin peste. Tutunawon ko sinda asin gigibohon takang ama nin sarong dakulang nasyon na mas makosog ki sa sainda!”
13Alagad nagsabi si Moises sa Kagurangnan, “Kinua mo an mga tawong ini sa Egipto huli kan saimong kapangyarihan. Kun maaraman kan mga Egipcio na tinunaw mo an saimong banwaan,
14ipapamareta ninda iyan sa mga nag-eerok sa dagang ini. Nadangog na man kan mga tawong ini na kaiba mi ika, O Kagurangnan, na nahihiling ka kun minaontok an saimong panganoron sa tangod nyamo, asin kun aldaw nangengenot ka sa samo sa sarong harigi nin panganoron dangan kun banggi sa sarong harigi nin kalayo.
15Kun gadanon mo an saimong banwaan, an mga nasyon na nakadangog kan saimong ginibo masarabi
16na ginadan mo sa kalangtadan an saimong banwaan huli ta dai mo kayang darahon sinda sa dagang ipinanuga mo sainda.
17Kaya nakikimaherak ako na ipahiling mo samo an saimong kapangyarihan siring kan ipinanuga mo kan ika magtaram,
18‘Ako, an Kagurangnan, dai tolos naaanggot saka dakula sa pagkamoot, nagpapatawad kan kasalan patin kasombikalan. Alagad papadusahan ko an mga aki asin makoapo sagkod sa ikatolo patin ikaapat na henerasyon huli kan mga kasalan kan saindang mga magurang.’
19Nakikimaherak ako, patawada an kasalan kan mga tawong ini Kagurangnan, sosog sa saimong dakula asin danay na pagkamoot, siring kan pagpatawad mo sainda poon kan paghale ninda sa Egipto.”
20Nagsimbag an Kagurangnan, “Pinapatawad ko sinda, siring kan saimong hinahagad.
21Alagad siring na ako buhay, asin siring na nakakalakop sa kinaban an sakong kamurawayan,
22mayo nin mabubuhay sa mga tawong ini tanganing maglaog sa dagang idto. Nahiling ninda an sakong kamurawayan asin an mga milagrong ginibo ko sa Egipto saka sa kalangtadan, alagad dakul na beses ninda akong binalo asin dai ninda ako dinangog.
23Dai nanggad sinda makakalaog sa dagang ipinanuga ko sa saindang mga ginikanan. Mayo nin siisay sa mga nagsikwal sako na makakalaog duman.
24Alagad nalalaen sainda an sorogoon kong si Caleb; nagin maimbod siya sako. Huli kaini, dadarahon ko siya sa dagang siniyasat niya asin masasadirihan iyan kan saiyang mga kapagarakian.
25Alagad huli ta nag-eerok ngunyan sa kapantayan an mga Amalekita asin an mga Cananeo, sa aga, magbalik kamo sa kalangtadan sa direksyon kan Dagat na Pula.”
Pinadusahan nin Kagurangnan an mga Tawo huli kan Saindang Pagreklamo
26Tinaraman nin Kagurangnan si Moises asin si Aaron,
27“Sagkod nuarin maggugurumod-gumod tumang sako an mga maraot na tawong ini? Nadangog ko an saindang mga reklamo.
28Kaya sabihan mo sinda, ‘Minasumpa ako siring na ako buhay, na gigibohon ko an hinahagad nindo.
29Magagadan kamo asin an saindong mga bangkay magkakawararak digdi sa kalangtadan. Mayo nin siisay man sa mga nasenso, magpoon sa beynte an edad paitaas na naggurumodgumod tumang sako
30an makakalaog sa daga na ipinanuga kong paeerokan saindo, pwera ki Caleb saka ki Josue.
31Alagad an saindong mga aki na sinabi nindong magigin mga bihag, iyo an dadarahon ko sa daga na sinayumahan nindo, asin maerok sinda duman.
32Digdi kamo magagadan sa kalangtadan.
33An saindong mga aki maglalagalag sa kalangtadan sa laog nin kwarentang taon asin magtitios sinda huli kan saindong mga kasalan sagkod na magadan an natatada saindo.
34Babayadan nindo an saindong kasalan sa laog nin kwarentang taon, sangtaon sa lambang aldaw kan kwarentang aldaw na ipinagsiyasat nindo
kan daga. Maaaraman nanggad nindo an kahulogan kan pagtumang nindo sako!
35Minasumpa ako na gigibohon ko ini saindo, kamong mga maraot na tawo na nagkasararo tumang sako. An lambang saro saindo magagadan sa kalangtadan na ini. Ako, an Kagurangnan, an nagtaram.’”
36-37Kaya nagkagaradan sa peste na ipinadara nin Kagurangnan an mga espiya na sinugo ni Moises sa pagsiyasat kan daga, na nagbalik asin nagtao nin salang bareta na iyo an nagin dahelan kan pagreklamo kan mga Israelita.
38An dai sana nagadan sa doseng espiya iyo si Josue saka si Caleb.
An Enot na Pagsalakay sa Daga
39Kan ipahayag ni Moises sa mga Israelita an itinaram nin Kagurangnan, namondo sinda nin makuri.
40Pagkaaga, naglakaw sinda pasiring sa mabulod na daga tanganing salakayon idto. Nagsabi sinda, “Andam na kami ngunyan na magduman sa lugar na itinaram nin Kagurangnan. Inaako mi na kami nagkasala.”
41Alagad nagsabi si Moises, “Tadaw ta linalapas nindo ngunyan an pagboot nin Kagurangnan? Mayo nin marahay na mangyayari saindo.
42Dai kamo magpadagos; mayo sa kaibahan nindo an Kagurangnan asin madadaog kamo kan mga kaiwal.
43Sa oras na labanan nindo an mga Amalekita asin mga Cananeo, magagadan kamo; dai kamo iibahan nin Kagurangnan huli ta nagtalikod kamo saiya.”
44Alagad nagdagos sinda sa mabulod na daga maski dai ninda dara an Kaban nin Tipan asin dai nag-iba sainda si Moises.
45Sinalakay sinda kan mga Amalekita saka kan mga Cananeo na nag-eerok duman; dinaog sinda kan mga kaiwal asin linamag sagkod sa Horma.
Mga Bilang 15
Mga Togon Manongod sa Sakripisyo
1Itinao nin Kagurangnan ki Moises,
2an minasunod na pagsusundon para sa mga Israelita sa daga na itatao niya sainda.
3Pwede sindang magdolot sa Kagurangnan nin sarong torong baka o sarong lalaking karnero o sarong kordero o sarong kanding bilang tinutong na atang, o dolot sa pag-otob nin sarong panuga, o boluntad na dolot, o dolot kun panahon nin pyesta; an parong kan mga dolot na pagkakan na ini nakakawili sa Kagurangnan.
4-5An siisay man na magdara nin sarong kordero o sarong kanding bilang sarong tinutong na atang sa Kagurangnan, madara man nin sarong kilong arina na sinalakan nin sarong litrong lana nin oliba bilang dolot na pagkakan, asin sarong litrong arak.
6Kun sarong lalaking karnero an idodolot, iibahan iyan nin duwang kilong arina na sinalakan nin saro may kabangang litrong lana nin oliba bilang dolot na pagkakan,
7asin saro may kabangang litrong arak. An parong kan mga sakripisyong ini nakakawili sa Kagurangnan.
8Kun idodolot sa Kagurangnan an sarong torong baka bilang sarong tinutong na atang, o dolot sa pag-otob nin sarong panuga, o dolot para sa katoninongan,
9iibahan iyan nin tolong kilong arina na sinalakan nin duwang litrong lana nin oliba bilang dolot na pagkakan
10kaiba an duwang litrong arak. An parong kan sakripisyong ini nakakawili sa Kagurangnan.
11Iyan an idodolot nindo kaiba kan lambang torong baka, lalaking karnero, lalaking kordero, o kanding.
12An dadarahon nindong pagkakan asin arak kaipuhan sosog sa bilang kan idinolot na hayop.
13Gigibohon iyan nin lambang Israelita kun siya madolot nin dolot na pagkakan, na an parong nakakawili sa Kagurangnan.
14Siring man, kun sarong dayuhan na nakikihimanwa saindo o permanenteng nag-eerok sa kaibahan nindo an boot magdolot nin dolot na pagkakan na an parong nakakawili sa Kagurangnan, gigibohon man niya an ginigibo nindo.
15Sagkod lamang, saro sana an pagsusundon nindo asin kan mga dayuhan na nag-eerok sa kaibahan nindo. Sa atubangan nin Kagurangnan, kamo saka an mga dayuhan pareho sana;
16magkakaigwa nin saro sanang togon asin saro sanang pagsusundon para saindo saka para sa dayuhan na nag-eerok sa kaibahan nindo.
17Itinao nin Kagurangnan ki Moises,
18an minasunod na pagsusundon para sa mga Israelita sa daga na itatao niya sainda.
19Kun magkakan kamo kan pagkakan na gikan sa dagang idto, maglaen kamo nin pagkakan bilang dolot sa Kagurangnan.
20Kun magluto kamo nin tinapay, idodolot nindo sa Kagurangnan an enot na pedaso kan enot na tinapay na ginibo hale sa bagong aning trigo. Idodolot nindo iyan siring kan pagdolot nindo kan espesyal na regalo na kinukua nindo hale sa gininik na trigo.
21Sagkod lamang, an espesyal na regalong iyan itatao nindo sa Kagurangnan hale sa tinapay na linuto nindo.
22Halimbawa dai tuyong linapas kan sarong tawo an nagkapira sa mga pagboot na ini na itinao nin Kagurangnan ki Moises,
23asin halimbawa sa maabot na panahon dai kinuyog kan komunidad an gabos na pagboot nin Kagurangnan sa paagi ni Moises;
24kun an naginibong sala dai tinutuyo huli ta dai nin pakaisi an komunidad, an bilog na komunidad madolot nin sarong torilyong baka bilang sarong tinutong na atang na an parong nakakawili sa Kagurangnan, kaiba an
maninigong dolot na pagkakan saka dolot na arak. Laen pa kaini, an komunidad madolot nin sarong lalaking kanding bilang dolot para sa kasalan.
25Gigibohon kan padi an seremonya nin paglinig para sa komunidad, dangan papatawadon sinda, huli ta an kasalan na naginibo ninda dai tinuyo, asin nagdara sinda nin dolot para sa kasalan bilang dolot na pagkakan sa Kagurangnan.
26Papatawadon an bilog na komunidad nin Israel asin an mga dayuhan na nag-eerok sa kaibahan ninda, huli ta an lambang saro sainda kadamay sa kasalan.
27Kun an sarong tawo dai tuyong magkasala, madolot siya nin sarong babaeng kanding na sangtaon an edad bilang dolot para sa kasalan.
28Sa atubangan nin Kagurangnan, gigibohon kan padi an seremonya nin paglinig tanganing linigan an tawo kan saiyang kasalan dangan papatawadon siya.
29Igwa nin parehong pagsusundon para sa dai tuyong nagkasala, Israelita man o nakikihimanwa na dayuhan.
30Alagad gagadanon an tawong tuyong nagkasala, Israelita man o dayuhan, huli ta dai niya ginalangan an Kagurangnan.
31Isinikwal niya an tataramon nin Kagurangnan asin tuyo niyang linapas an saro kan mga pagboot nin Kagurangnan. Siya an babasolon kan saiyang kagadanan.
An Tawong Naglapas kan Sabbath
32Kan nasa kalangtadan pa an mga Israelita, nahiling an sarong lalaki na nangangahoy sa aldaw nin Sabbath.
33Dinara siya ki Moises, ki Aaron asin sa bilog na komunidad.
34Pinabantayan ngona ninda siya, huli ta bako pang malinaw kun ano an gigibohon saiya.
35Dangan tinaraman nin Kagurangnan si Moises, “Kaipuhan gadanon an lalaki; gagapoon siya sagkod na magadan kan bilog na komunidad sa luwas kan kampo.”
36Kaya dinara siya kan bilog na komunidad sa luwas kan kampo asin ginapo sagkod na nagadan, siring sa pagboot nin Kagurangnan ki Moises.
Mga Pagsusundon Manongod sa mga Kordon
37Pinagbotan nin Kagurangnan si Moises na sabihan an mga Israelita kan mga tataramon na ini;
38Bugtakan nindo nin mga kordon an kanto kan saindong mga gubing asin bugtakan man nindo nin sarong asul na lubid an lambang kordon. Gigibohon nindo ini sa gabos nindong henerasyon.
39An mga kordon magigin mga pagiromdom, kaya sa panahon na mahiling nindo iyan, magigiromdoman nindo an gabos kong pagboot asin makuyog kamo kaiyan; dangan dai na kamo matalikod sako patin dai na kamo magibo kan gabos nindong magustohan.
40An mga kordon iyo an magpapagiromdom saindo sa pagkuyog kan gabos kong pagboot, asin magigin banal kamo para sa saindong Dios.
41Ako an Kagurangnan na saindong Dios; ilinuwas ko kamo sa Egipto tanganing magin saindong Dios. Ako an Kagurangnan.”
Mga Bilang 16
An Pagrebelde ni Kora, ni Datan, asin ni Abiram
1-2Nagrebelde laban sa pamamayo ni Moises si Kora na aking lalaki ni Izar na gikan sa Levitang kamaganakan ni Kohat. Nag-apil saiya an tolong lalaking gikan sa tribu ni Ruben na si Datan saka si Abiram na mga aking lalaki ni Eliab, asin si On na aking lalaki ni Pelet. Nagrebelde sinda laban ki Moises kaiba an dos syentos singkwentang mga midbid na lider kan komunidad.
3Nagtiripon sinda sa atubang ni Moises saka ni Aaron, dangan nagsabi, “Sobra na an gibo nindo! Sadiri nin Kagurangnan an gabos na kaayon sa
komunidad asin kaibahan siya kan gabos. Tadaw ta nagpapalangkaw kamo sa komunidad nin Kagurangnan?”
4Kan madangog ini ni Moises, nagdapa siya sa daga asin namibi.
5Dangan sinabihan niya si Kora asin an mga kairiba kaini, “Sa aga, ipapahiling sato nin Kagurangnan kun siisay an sadiri niya, an mga pinili niya na papadolokon niya saiya sa altar.
6-7Kumua kamo nin insensaryo sa aga, bugtakan nindo nin baga asin insenso, dangan darahon sa altar. Mahihiling nyato kun siisay sato an pinili nin Kagurangnan. Sobra na kamong mga Levita!”
8Sinabihan pa ni Moises si Kora, “Pagdangog kamong mga Levita!
9Sadit pa daw na bagay para saindo na linaen kamo sa komunidad nin Israel kan Dios nin Israel tanganing makadolok kamo saiya, makagibo kan saindong katongdan sa Tabernakulo nin Kagurangnan asin makapaglingkod sa komunidad?
10Itinao niya saindo saka sa ibang mga Levita an onrang iyan, asin ngunyan boot pa nindong kuahon an pagkapadi.
11Kun minareklamo kamo ki Aaron, sa katunayan minareklamo kamo sa Kagurangnan.”
12Dangan ipinaapod ni Moises si Datan saka si Abiram, alagad nagsabi sinda, “Dai kami madiyan!
13Kulang pa nanggad saimo an paghale mo samo sa matubang na daga nin Egipto tanganing gadanon digdi sa kalangtadan? Tano ta boot mo pang magin samong kagurangnan?
14Dai mo pa ngani kami nadadara sa sarong daga na mayaman sa gabos na bagay asin dai pa natatawan nin pamanang mga oma saka mga ubasan, dangan ngunyan boot mo kaming dayaon. Dai kami madiyan!”
15Naanggot nin marahay si Moises dangan nagsabi sa Kagurangnan, “Dai mo pag-akoon an ano man na dolot na dadarahon kan mga lalaking ini. Dai ako
naggibo nin maraot sainda; dai ako nagkua minsan saro kan saindang mga asno.”
16Sinabihan ni Moises si Kora, “Mag-atubang kamo sa Kagurangnan sa aga, ika asin an dos syentos singkwenta mong parasunod; siring man si Aaron.
17An lambang saro saindo, madara kan saiyang insensaryo na binugtakan nin insenso, dangan darahon niya iyan sa altar.”
18Kaya kinua kan lambang saro an saiyang insensaryo dangan binugtakan nin baga saka insenso. Pakatapos, nagtindog sinda sa pintoan kan Tabernakulo kaiba si Moises saka si Aaron.
19Tinipon ni Kora an bilog na komunidad asin nag-atubang ki Moises saka ki Aaron sa pintoan kan Tabernakulo. Dangan nagpahiling an kamurawayan nin Kagurangnan sa bilog na komunidad.
20Tinaraman nin Kagurangnan si Moises saka si Aaron,
21“Humarayo kamo sa mga tawong ini tanganing matunaw ko sinda tolos.”
22Alagad nagdapa sa daga si Moises saka si Aaron, dangan nagsabi, “O Dios na kagtao nin buhay sa gabos, kun nagkakasala an saro katawo, maaanggot ka daw sa bilog na komunidad?”
23Tinaraman nin Kagurangnan si Moises,
24“Sabihan mo an mga tawo na humarayo sa tolda ni Kora, ni Datan, saka ni Abiram.”
25Nagduman si Moises ki Datan saka ki Abiram; kasunod niya an kamagurangan nin Israel.
26Sinabihan niya an mga tawo, “Humarayo kamo sa mga tolda kan mga maraot na tawong ini. Dai nindo pagdutaan an ano man na pagsadiri ninda tanganing dai kamo matunaw kaiba ninda huli kan saindang mga kasalan.”
27Kaya nagharayo sinda sa tolda ni Kora, ni Datan saka ni Abiram. Nagluwas si Datan saka si Abiram dangan nagtindog sa pintoan kan saindang tolda, kaiba an saindang mga agom, mga aking lalaki sagkod mga saradit na aki.
28Sinabihan ni Moises an mga tawo, “Sa paaging ini maaaraman nindo na sinugo ako nin Kagurangnan tanganing gibohon an mga bagay na ini, asin bako ko ining sadiring kagustohan.
29Kun an mga tawong ini magadan sa natural na paagi, na mayo nin padusa hale sa Dios, nangangahulogan iyan na dai ako sinugo nin Kagurangnan.
30Alagad kun gumibo an Kagurangnan nin sarong bagay na dai pa nadangog, na bumuka an daga asin halonon sinda nin buhay kaiba an gabos nindang pagsadiri, maaaraman nindo na isinikwal ninda an Kagurangnan.”
31Pakasabi kaini ni Moises, buminuka an dagang natitindogan ni Datan saka ni Abiram
32asin hinalon sinda kaiba an saindang mga pamilya, an mga tawohan ni Kora sagkod an gabos nindang pagsadiri.
33Kaya nalubong sindang buhay kaiba an saindang mga pagsadiri. Suminera an daga sagkod dai na sinda nahiling kan mga Israelita.
34Nagdurulag an bilog na banwaan nin Israel kan madangog an saindang inagrangay. Nagkururahaw sinda, “Magharale kita digdi ta tibaad halonon man kita kan daga!”
35Dangan nagpadara an Kagurangnan nin kalayo asin sinulo an dos syentos singkwentang lalaki na nagdolot nin insenso.
An mga Insensaryo
36Dangan tinaraman nin Kagurangnan si Moises,
37“Sabihan mo si Eleazar, na aking lalaki kan pading si Aaron, na haleon sa mga bangkay kan nagkasurulo an mga bronseng insensaryo asin iwarak sa harayo an mga baga huli ta banal an mga insensaryo.
38Nagin banal an mga ini kan idolot sa altar nin Kagurangnan. An mga insensaryo kan mga lalaking ini na ginadan huli ta nagkasala, pulpogon mo asin gibohon na mga mahimpis na pantahob sa altar. Ini magigin sarong tanda para sa mga Israelita.”
39Kaya kinua kan pading si Eleazar an mga insensaryo dangan ginibong mga mahimpis na pantahob sa altar
40bilang sarong pagiromdom sa mga Israelita na an siisay man na bakong gikan sa kapagarakian ni Aaron, dai dapat magrani sa altar tanganing magtutong nin insenso para sa Kagurangnan, huli ta makakaarog siya ki Kora sagkod sa saiyang mga kairiba. An gabos na ini ginibo sosog sa ipinagboot nin Kagurangnan ki Eleazar huli ki Moises.
Ilinigtas ni Aaron an mga Tawo
41Sunod na aldaw, nagreklamo an bilog na komunidad ki Moises saka ki Aaron asin nagsabi sinda, “Ginadan nindo an nagkapirang tawo kan banwaan nin Kagurangnan.”
42Kan nagkatiripon na sinda gabos tanganing magprotesta ki Moises saka ki Aaron, nagsalingoy sinda sa Tabernakulo asin nahiling ninda na tinahoban idto kan panganoron dangan tuminunga an kamurawayan nin Kagurangnan.
43Nagduman si Moises saka si Aaron sa atubangan kan Tabernakulo.
44Dangan nagtaram an Kagurangnan ki Moises,
45“Humarayo kamo sa mga tawong iyan asin tutunawon ko sinda tolos!” Nagdapa sindang duwa,
46dangan nagsabi si Moises ki Aaron, “Kuahon mo an saimong insensaryo, bugtakan mo kan baga sa altar, asin bugtakan mo nin insenso an baga. Daraha an insensaryo pasiring sa mga tawo asin gibohon mo an seremonya nin paglinig para sainda. Maghidali ka! Anggot na an Kagurangnan asin nagpoon na an peste.”
47Kaya siring sa sinabi ni Moises, kinua ni Aaron an saiyang insensaryo asin duminalagan pasiring sa tahaw kan mga tawo. Kan nahiling niyang nagpoon na an peste, ibinugtak niya sa baga an insenso asin ginibo niya an seremonya nin paglinig sa banwaan.
48Napaontok kaini an peste, asin nagtindog si Aaron sa pagultanan kan mga buhay asin kan mga gadan.
49An bilang kan mga nagkagaradan uminabot sa katorse mil, syete syentos, pwera kan nagkagaradan sa pagrebelde ni Kora.
50Kan mag-ontok na an peste, nagbalik si Aaron ki Moises duman sa pintoan kan Tabernakulo.
Mga Bilang 17
An Sugkod ni Aaron
1Tinaraman nin Kagurangnan si Moises,
2“Sabihan mo an mga Israelita na tawan ka nin doseng sugkod, saro hale sa lider kan lambang tribu. Isurat mo an ngaran kan lambang lider sa saiyang sugkod
3dangan isurat mo an ngaran ni Aaron sa sugkod kan tribu ni Levi. An lambang lider kan tribu magkakaigwa nin sarong sugkod.
4Darahon mo sa Tabernakulo an mga sugkod asin ibugtak mo sa atubangan kan Kaban nin Tipan, sa lugar na pinagtutuparan ko saimo.
5Matubo an sugkod kan tawong pipilion ko. Sa paaging iyan, papaontokon ko an mga pagreklamo saimo kan mga Israelitang ini.”
6Kaya sinabihan ni Moises an mga Israelita, dangan an lambang lider ninda nagtao saiya nin sarong sugkod, saro para sa lambang tribu, doseng sugkod gabos kaiba na an sugkod ni Aaron.
7Ibinugtak ni Moises an mga sugkod sa atubangan kan Kaban nin Tipan sa laog kan Tabernakulo.
8Sunod na aldaw, kan maglaog sa tabernakulo si Moises, nahiling niya na nagtubo an sugkod ni Aaron, an sugkod na para sa tribu ni Levi. Nagdahon ini, namurak asin namunga nin hinog na mga almendras.
9Kinua ni Moises an mga sugkod dangan ipinahiling sa mga Israelita. Nahiling ninda an nangyari, asin kinua kan lambang lider an saiyang sugkod.
10Tinaraman nin Kagurangnan si Moises, “Ibugtak mo giraray an sugkod ni Aaron sa atubangan kan Kaban nin Tipan, tanganing sarayon bilang sarong
patanid sa mga rebeldeng Israelita na magagadan sinda sagkod na dai sinda mag-ontok sa pagreklamo.”
11Ginibo ini ni Moises sosog sa pagboot nin Kagurangnan.
12Nagsabi ki Moises an banwaan nin Israel, “Iyo ini an kataposan nyamo!
13Kun an siisay man na magrani sa Tabernakulo kaipuhan na magadan, garo na man sana kami gadan gabos!”
Mga Bilang 18
An mga Katongdan kan mga Padi asin kan mga Levita
1Tinaraman nin Kagurangnan si Aaron, “Ika, an saimong mga aki, sagkod an mga Levita iyo an magtitios sa ano man na kasalan na igwa nin relasyon sa paglingkod sa Tabernakulo; alagad ika asin an saimong mga aki sana an magtitios sa ano man na kasalan na igwa nin relasyon sa pagigin padi.
2Darahon mo an saimong mga kadugo, an tribu ni Levi, tanganing magtabang saindo mantang ika asin an saimong mga aking lalaki naglilingkod sa Tabernakulo.
3Malingkod sinda saimo asin magibo kan gabos na trabaho sa Tabernakulo, alagad dai nanggad sinda magduta sa mga sagradong bagay sa laog kan Banal na Lugar o sa altar tanganing sinda saka ika dai magadan.
4Matrabaho sinda sa kaibahan mo asin gigibohon ninda an saindang katongdan sa Tabernakulo, alagad an bakong Levita dai pwedeng magtrabaho sa kaibahan mo.
5Ika asin an saimong mga aki iyo sana an magibo kan katongdan para sa Banal na Lugar asin sa altar tanganing an sakong kaanggotan dai mag-abot sa banwaan nin Israel.
6Ako an nagpili kan mga Levita na saimong mga kadugo hale sa gabos na Israelita bilang sarong regalo saimo. Idinolot sinda sako tanganing magibo ninda an saindang katongdan sa Tabernakulo.
7Alagad ika asin an saimong mga aki iyo nanggad sana an magibo kan katongdan kan padi manongod sa altar asin sa laog kan Kabanal-banaleng Lugar. Iyan an saimong katongdan. Itinao ko saindo an pagkapadi bilang sarong regalo, asin gagadanon an bakong Levita na magdolok sa sagradong mga bagay.
An Kahirasan kan mga Padi
8Tinaraman nin Kagurangnan si Aaron, “Giromdoma na itinatao ko saimo an gabos na espesyal na regalo na idinodolot sako, an dolot na dai tinutong bilang mga sakripisyo. Itinatao ko iyan saimo asin sa saimong kapagarakian bilang saindong kahirasan sagkod lamang.
9Sa mga dolot na orog kabanal na dai tinutong sa altar, an minasunod iyo an saimong kahirasan: an dolot na pagkakan, an dolot para sa kasalan, asin an dolot nin kabayadan. Mapapasaimo asin sa mga aki mo an gabos na idinodolot sako bilang sarong sagradong dolot.
10Kakanon nindo an mga bagay na iyan sa sarong banal na lugar, asin an mga lalaki sana an pwedeng magkakan kaiyan; ibilang nindo iyan na banal.
11“Mapapasaimo man an iba pang espesyal na regalo na idinodolot sako kan mga Israelita. Itinatao ko iyan saimo, sa saimong mga aking lalaki saka aking babae bilang saindong kahirasan sagkod lamang. Pwedeng kumakan kaiyan an lambang malinig na kaayon kan saimong pamilya.
12“Itinatao ko saimo an pinakamarahay kan enot na bunga na itinatao sako taon-taon kan mga Israelita: lana nin oliba, arak, asin trigo.
13An gabos na iyan magigin saimo. Pwedeng kumakan kaiyan an lambang malinig na kaayon kan saimong pamilya.
14“An gabos na bagay sa Israel na bulahos na idinodolot sako magigin saimo.
15“An gabos na matua, tawo man o hayop, na idinodolot sako kan mga Israelita, magigin saimo. Alagad mag-ako ka nin bayad na pantubos kan lambang matuang Israelita asin mag-ako ka man nin bayad para sa lambang matua kan maating hayop.
16Tutuboson an mga aki sa edad na sarong bulan asin sa halagang limang pedaso nin plata, sosog sa kinaugalean na timbang kan Tabernakulo.
17Alagad an matua nin baka, karnero, saka kanding dai na tutuboson; sadiri ko an mga iyan asin dapat na idolot. Iwirik mo sa altar an saindang dugo asin tutongon mo an saindang taba bilang dolot na pagkakan, sarong parong na nawiwilihan ko.
18An karne kan mga hayop mapapasaimo, siring man an daghan saka an nasa hurihan na toong bitis kan espesyal na dolot.
19“Itinatao ko saimo, sa saimong mga aking lalaki, asin sa saimong mga aking babae sa gabos na panahon an gabos na espesyal na regalo na idodolot sako kan mga Israelita. Ini sarong daing kataposan na pakikipagtipan ko saimo saka sa saimong kapagarakian.”
20Tinaraman nin Kagurangnan si Aaron, “Dai ka magkakaigwa nin kahirasan asin kabtang sa daga kan mga Israelita. Ako, an Kagurangnan, iyo an saimong kahirasan, an saimong kabtang.”
An Kahirasan kan mga Levita
21Nagtaram an Kagurangnan, “Itinatao ko sa mga Levita an lambang himoloan na idinodolot sako kan banwaan nin Israel. Iyan an bayad sa pag-ataman ninda kan Tabernakulo.
22Dai nanggad magdolok sa Tabernakulo an ibang mga Israelita tanganing dai sinda magkasala asin magadan.
23Magpoon ngunyan, an mga Levita sana an mangangataman kan Tabernakulo asin sinda an masimbag sa anoman na mangyari sa Tabernakulo. Ini sarong pagsusundon na kukuyogon sagkod lamang kan saindang kapagarakian. An mga Levita dai magkakaigwa nin kahirasan sa banwaan nin Israel,
24huli ta itinatao ko sainda bilang saindang kahirasan an himoloan na idinodolot sako kan mga Israelita bilang sarong espesyal na regalo. Kaya tinaraman ko sinda na mayo sinda nin kahirasan sa banwaan nin Israel.”
An Himoloan kan Mga Levita
25Pinagbotan nin Kagurangnan si Moises
26na sabihan an mga Levita kan mga tataramon na ini: “Pag-ako nindo kan himoloan kan mga Israelita, na itinatao ko saindo bilang kahirasan, idodolot nindo sa Kagurangnan an ikasampolong kabtang kaiyan bilang sarong espesyal na regalo.
27An espesyal na regalong iyan ibibilang na katimbang kan dolot na bagong ani asin bagong arak na idinodolot kan paraoma.
28Sa paaging ini, madolot man kamo kan espesyal na regalo para sa Kagurangnan gikan sa gabos na himoloan na inako nindo sa mga Israelita. An espesyal na regalo para sa Kagurangnan itatao nindo ki Aaron na padi.
29Idolot nindo sa Kagurangnan an pinakamarahay na dolot na saindong inako.
30Kun ikadolot na nindo an pinakamarahay na kabtang, saindo na an matatada, siring na sadiri na kan paraoma an natada pakatapos niyang magdolot.
31Kamo asin an saindong pamilya pwedeng kumakan kan natada minsan saen na lugar, huli ta iyo iyan an saindong bayad sa paglingkod sa Tabernakulo.
32Dai kamo magkakasala sa pagkakan kan natada kun ikinadolot na nindo an pinakamarahay. Alagad dai nanggad nindo pagbasang-basangon an mga sagradong dolot kan mga Israelita huli sa pagkakan kan arin man kaiyan bago nindo idinolot an pinakamarahay na kabtang; kun gibohon nindo iyan, magagadan kamo.”
Mga Bilang 19
An Abo kan Pulang Baka
1Pinagbotan nin Kagurangnan si Moises saka si Aaron,
2na itao sa mga Israelita an minasunod na pagsusundon. Magdara kamo nin pulang baka na mayo nin kaninan asin dai pa lamang nasasakalan.
3Itao nindo an baka ki Eleazar na padi asin darahon iyan sa luwas kan kampo dangan bunoon sa saiyang atubang.
4Makua si Eleazar nin dikit na dugo kan hayop sa paagi kan saiyang muro, dangan pitong beses niyang iwiwirik iyan sa direksyon kan Tabernakulo.
5Tututongon na bilog an baka kaiba an anit, karne, dugo, saka bituka, sa atubang kan padi.
6Dangan makua siya nin kahoy na sedro, sarong sanga nin isopo, asin sarong pulang lubid; an mga iyan itatapok niya sa kalayong pinagtututongan kan baka.
7Pakatapos, lalabahan niya an saiyang mga gubing, mangangarigos siya, asin pwede na siyang maglaog sa kampo; alagad magigin maati siya sagkod magbanggi.
8Kaipuhan labahan man kan lalaking nagtutong kan baka an saiyang mga gubing; magkarigos siya, alagad magigin maati man siya sagkod magbanggi.
9Dangan sarong malinig na lalaki an mapunpon kan abo kan baka asin ibubugtak niya iyan sa sarong malinig na lugar sa luwas kan kampo. Sasarayon an abo para sa komunidad nin Israel tanganing gamiton sa pag-andam kan tubig na panhale kan pagkanimaati. An seremonyang ini ginigibo sa paghale nin kasalan.
10Kaipuhan labahan kan lalaking nagpunpon kan abo an saiyang mga gubing, alagad magigin maati siya sagkod magbanggi. An pagsusundon na ini kukuyogon sagkod lamang kan mga Israelita asin kan mga dayuhan na nakikihimanwa sainda.
An Pagduta sa Gadan
11An magduta sa tawong gadan magigin maati sa laog nin pitong aldaw.
12Sa ikatolo asin sa ikapitong aldaw, kaipuhan linigan niya an saiyang sadiri kan tubig na panlinig dangan magigin malinig siya. Alagad kun dai niya linigan an saiyang sadiri sa ikatolo saka sa ikapitong aldaw, dai siya magigin malinig.
13An magduta sa tawong gadan asin dai maglinig kan saiyang sadiri, magdadanay na maati huli ta dai inula saiya an tubig na panlinig. Dinigtaan niya an Tabernakulo nin Kagurangnan, asin dai na siya ibibilang na kaayon sa banwaan nin Dios.
14Iyo ini an pagsusundon kun may magadan sa laog nin tolda: an lumaog sa tolda asin an yaon duman magigin maati sa laog nin pitong aldaw.
15An gabos na tapayan saka koron na mayo nin takop magigin maati man.
16Sa luwas kan tolda, kun may magduta sa tawong ginadan o nagadan sa natural na paagi, o kun may magduta sa tolang nin sarong tawo o sa sarong lulubngan, magigin maati sa laog nin pitong aldaw.
17Tanganing mahale an pagkanimaati, makua sinda nin dikit na abo kan tinutong na dolot para sa kasalan, ibubugtak ninda iyan sa sarong koron dangan sasalakan nin preskong tubig.
18Sa enot na kaso, an sarong malinig na tawo iyo an makua nin sanga nin isopo, ibubuntog niya iyan duman sa tubig, asin wiwirikan niya an tolda, an mga kagamitan sagkod an mga tawong yaon duman. Sa ikaduwang kaso, wiwirikan nin sarong malinig na tawo an nagduta sa tolang nin tawo, sa bangkay o sa lulubngan.
19Sa ikatolo asin sa ikapitong aldaw, wiwirikan niya an maating tawo. Sa ikapitong aldaw, lilinigan niya an tawo, na pakalaba kaini kan mga gubing asin pakakarigos, magigin malinig pagsolnop kan aldaw.
20Alagad an tawong nagin maati asin dai maglinig kan saiyang sadiri magdadanay na maati huli ta dai inula saiya an tubig na panlinig. Dinigtaan niya an Tabernakulo nin Kagurangnan asin dai na siya ibibilang na kaayon sa banwaan nin Dios.
21An pagsusundon na ini kukuyogon nindo sagkod lamang. An nagwirik kan tubig na panlinig kaipuhan maglaba man kan saiyang mga gubing; an makaduta kan tubig magigin maati sagkod magbanggi.
22Magigin maati an anoman na kinapotan kan maating tawo asin an siisay man na kumapot kaiyan magigin maati sagkod pagkabanggi.
Mga Bilang 20
Mga Pangyayari sa Kades
1Kan enot na bulan, an bilog na komunidad nin Israel nakaabot sa kalangtadan nin Zin asin nagkampo sa Kades. Duman nagadan asin ilinubong si Miriam.
2Mayo nin tubig sa pinagkampohan ninda, kaya pinalibotan kan mga tawo si Moises saka si Aaron
3dangan nagreklamo, “Mas marahay pang nagadan na kami sa atubangan kan Tabernakulo nin Kagurangnan kaiba kan kapwa nyamo mga Israelita.
4Tadaw ta dinara nindo kami digdi sa kalangtadan? Tangani sanang magadan digdi kaiba an samong mga hayop?
5Tadaw ta hinale nindo kami sa Egipto asin dinara sa maraot na lugar na ini na mayong nabubuhay na ano man? Mayo digdi nin pagkakan; mayong higera, ubas o granada. Mayo minsan tubig na maiinom!”
6Binayaan sinda ni Moises saka ni Aaron asin nagpasiring sa pintoan kan Tabernakulo. Nagdapa sinda sa daga, asin nagpahiling sainda an kamurawayan nin Kagurangnan.
7Tinaraman nin Kagurangnan si Moises,
8“Kuahon mo an sugkod na nasa atubangan kan Kaban nin Tipan. Dangan tiponon nindo ni Aaron an bilog na komunidad. Sa atubangan ninda gabos, taraman mo an gapo na yaon duman, dangan maluwas an tubig. Sa paaging ini papaluwason mo an tubig sa gapo para sa mga tawo, tubig na maiinom ninda asin kan saindang mga hayop.”
9Kinua ni Moises an sugkod, sosog sa pagboot nin Kagurangnan.
10Tinipon ni Moises saka ni Aaron an bilog na komunidad sa atubangan kan gapo. Sinabihan sinda ni Moises, “Pagdangog kamo, mga rebelde. Boot nindong magpaluwas kami nin tubig hale sa gapong ini para saindo?”
11Pakasabi kaini, itinaas ni Moises an sugkod dangan binadolan nin duwang beses an gapo. Luminuwas an kadakul na tubig; nag-inom an gabos na tawo saka hayop.
12Alagad tinuyaw nin Kagurangnan si Moises saka si Aaron, “Huli sa kakulangan kan saindong pagtubod na ipamidbid sa mga tawo an sakong banal na kapangyarihan, bako kamo an mangengenot sainda pasiring sa dagang ipinanuga kong itatao sainda.”
13Nangyari ini sa Meriba, saen nagreklamo an banwaan nin Israel tumang sa Kagurangnan; duman niya ipinahiling sainda na siya banal.
Nagsayuma an Hade kan Edom na Paagihon an mga Israelita
14Hale sa Kades, nagpadara si Moises nin mga sugo sa hade kan Edom. Olay ninda, “An mensaheng ini hale sa saimong mga kadugo, an mga tribu nin Israel. Nakakaisi ka kan mga kasakitan na uminabot samo,
15kun paanong an samong mga ginikanan nagduman sa Egipto, saen nag-erok kami nin haloy na panahon. Inapi kami asin an samong mga ginikanan kan mga Egipcio,
16kaya nag-agrangay kami sa Kagurangnan. Dinangog niya an samong inagrangay asin nagsugo siya nin anghel na iyo an nangenot samo paluwas sa Egipto. Ngunyan, uya kami sa Kades, an banwaan sa pagdolonan kan saimong teritoryo.
17Tugote kaming mag-agi sa saimong daga. Dai kami maagi sa kaomahan, ni sa mga ubasan. Dai man kami mainom kan tubig sa saimong mga bubon. Maagi nanggad sana kami sa Tinampo kan Hade sagkod na makaluwas kami sa saimong teritoryo.”
18Alagad nagsimbag an hade kan Edom, “Dai ako matugot na mag-agi kamo sa sakong daga! Probaran nindong mag-agi asin sasalakayon ko kamo.”
19Nagsabi an banwaan nin Israel, “Maagi nanggad sana kami sa Tinampo kan Hade. Kun kami o an samong mga hayop mag-inom kan tubig nindo, babayadan mi iyan. Makikiagi nanggad sana kami.”
20Nagsimbag an hade, “Dai kamo mag-agi!” Dangan nagluwas siya kaiba an dakul na soldados tanganing salakayon an mga Israelita.
21Huli ta dai pinaagi kan hade kan Edom an mga Israelita, nag-agi sinda sa ibang dalan.
An Pagkagadan ni Aaron
22Naghale sa Kades an bilog na komunidad nin Israel asin nakaabot sinda sa Bukid nin Hor,
23sa pagdolonan nin Edom. Duman tinaraman nin Kagurangnan si Moises saka si Aaron,
24“Dai makakalaog si Aaron sa dagang ipinanuga kong itatao sa Israel; magagadan siya huli ta dai nindo sinunod an sakong pagboot duman sa Meriba.
25Ipag-iba mo sa itaas kan Bukid nin Hor si Aaron asin an saiyang aking si Eleazar.
26Hubaon mo duman an sa pading mga gubing ni Aaron asin isulot mo ki Eleazar. Duman magagadan si Aaron.”
27Ginibo ni Moises an ipinagboot nin Kagurangnan. Nagtukad sinda sa Bukid nin Hor mantang naghihiling an bilog na komunidad.
28Dangan hinuba ni Moises an sa pading mga gubing ni Aaron asin isinulot ki Eleazar. Nagadan si Aaron duman sa alitoktok kan bukid. Dangan naghilig hale sa bukid si Moises asin si Eleazar.
29Naaraman kan bilog na komunidad na gadan na si Aaron kaya nagmondo sinda para saiya sa laog nin treyntang aldaw.
Mga Bilang 21
Kapangganahan Laban sa Mga Cananeo
1Kan madangog kan hade nin Arad, na sarong Cananeo na nag-eerok sa habagat na parte kan daga nin Canaan, na maagi an mga Israelita sa Atarim, sinalakay niya sinda asin binihag an nagkapira sainda.
2Dangan nanuga an mga Israelita sa Kagurangnan: “Kun itutugot mong madaog mi an mga tawong iyan, tutunawon mi sinda sagkod an saindang mga syudad.”
3Dinangog sinda nin Kagurangnan asin tinabangan na madaog an mga Cananeo. Kaya ginaradan kan mga Israelita an mga Cananeo asin ginaraba ninda an mga syudad kaini. An lugar na idto inapod nindang Horma.
An Bronseng Halas
4Hale sa Bukid nin Hor, naglakaw an mga Israelita pasiring sa Dagat na Pula, tanganing mag-agi sa palibot kan daga nin Edom. Alagad sa dalan, nawaraan nin pasensya an mga tawo
5asin nagtararam sinda tumang sa Dios saka ki Moises. Naggurumod-gumod sinda, “Tadaw ta ilinuwas mo kami sa Egipto tanganing magadan sa desyertong ini na mayo nin pagkakan asin tubig? Nauuyam na kami sa mayong halagang pagkakan na ini!”
6Huli kaini, nagpadara an Kagurangnan nin mga mararang halas asin siningot kan mga ini an mga tawo kaya dakul sa sainda an nagadan.
7Nagduman an mga tawo ki Moises asin nagsabi, “Nagkasala kami kan magtaram kami tumang sa Kagurangnan asin saimo. Mamibi ka saiya na haleon an mga halas na ini.” Kaya namibi si Moises para sa mga tawo.
8Tinaraman nin Kagurangnan si Moises, “Gumibo ka nin sarong halas na bronse asin ibugtak mo sa sarong palo; an lambang masingot na humiling kaiyan, maoomayan.”
9Kaya naggibo si Moises nin sarong halas na bronse asin ibinugtak sa sarong palo. An siisay man na nasingot minahiling sa halas na bronse asin naoomayan.
Hale sa Bukid nin Hor sagkod sa Kapantayan kan mga Moabita
10Nagpadagos sa pagbaklay an mga Israelita asin nagkampo sinda sa Obot.
11Paghale ninda sa Obot, nagkampo sinda sa Iye-abarim, sa kalangtadan sa sirangan kan teritoryo nin Moab.
12Hale sa Iye-abarim nagbaklay sinda asin nagkampo sa Kapantayan nin Zered.
13Paghale ninda duman, nagkampo sinda sa parteng amihan kan Salog nin Arnon na nasa kalangtadan na nakakasagkod sa daga kan mga Amoreo. An Arnon iyo an pagdolonan kan mga Moabita asin kan mga Amoreo.
14Kaya nasusurat sa Libro kan mga Pakigera nin Kagurangnan, "An banwaan nin Waheb sa Sufa asin an mga kapantayan nin Arnon,
15an mga tukadon kan mga kapantayan na minasagkod sa banwa nin Ar, asin pasiring sa pagdolonan nin Moab.”
16Hale sa Arnon, nagpadagos sinda sa Beer, na iyo an bubon saen tinaraman nin Kagurangnan si Moises, “Tiponon mo an mga tawo asin tatawan ko sinda nin tubig.”
17Dangan nag-awit an Israel kan awit na ini: "Paluwasa an tubig mo, O Bubon! Asin sasabaton mi iyan nin awit—
18An bubon na kinalot kan mga prinsipe, Asin kan mga lider kan mga tawo Kinalot huli kan setro saka kan saindang mga sugkod.” Naghale sinda sa kalangtadan dangan nagpasiring sa Mattana;
19hale duman nagpadagos sinda sa Nahaliel. Hale sa Nahaliel nagpasiring sinda sa Bamot;
20hale sa Bamot nagpasiring sinda sa kapantayan na sakop kan daga nin Moab, sa ibaba kan alitoktok kan Bukid nin Pisga na nakadungaw sa desyerto.
Kapangganahan Laban ki Hadeng Sihon asin ki Hadeng Og
21Dangan nagpadara an mga Israelita ki Hadeng Sihon na Amoreo kan mensaheng ini:
22“Tugotan mo kaming mag-agi sa saimong daga. Dai kami maagi sa saimong kaomahan, ni sa saimong mga ubasan; dai kami mainom kan tubig sa saimong mga bubon. Maagi sana nanggad kami sa Tinampo kan Hade sagkod na makaluwas kami sa saimong teritoryo.”
23Alagad dai tinugotan ni Sihon na mag-agi sa saiyang daga an mga Israelita. Tinipon niya an saiyang hukbo asin nagduman sa kalangtadan sagkod sa Jahaz, dangan sinalakay an mga Israelita.
24Alagad ginadan kan mga Israelita an kadaklan kan mga kaiwal asin nasakop ninda an daga ni Sihon, magpoon sa Salog nin Arnon sagkod sa amihan kan Jabbok, na pasiring man sa mga Ammonita, huli ta makosog nin marahay an depensa kan pagdolonan kan mga Ammonita.
25Sinakop kan mga Israelita an gabos na syudad kan mga Amoreo, kaiba an Hesbon asin an mga kataraed na banwa; duman na sinda nag-erok.
26An Hesbon iyo an pangenot na syudad ni Hadeng Sihon na Amoreo, na nakilaban sa dating hade nin Moab asin nakasakop kan bilog na daga sagkod sa Arnon.
27Kaya nag-awit an mga poeta, "Madya kamo sa Hesbon, ini saindong patindogon. Pakarahayon nindo an syudad ni Sihon.
28Hale sa syudad nin Hesbon luminuwas siring sa kalayo an hukbo ni Sihon, Asin ginaba kaiyan an syudad nin Ar sa Moab. Hinalon an mga kagurangnan kan kabubuldan nin Arnon.
29Herak man saimo, O Moab! Ini an saimong kataposan, O banwaan nin Kemos! Pinabayaan niyang magin paradulag an saiyang mga aking lalaki Asin an mga aking babae nagin bihag kan hadeng Amoreo.
30Kaya naubos an saiyang kapagarakian magpoon sa Hesbon sagkod sa Dibon Magpoon sa Nasim sagkod sa Nofa, harani sa Medeba.”
31Kaya nag-erok an mga Israelita sa daga kan mga Amoreo.
32Dangan nagpadara si Moises nin mga espiya tanganing siyasaton an syudad nin Jazer. Nasakop ninda an Jazer sagkod an mga nakapalibot na banwa kaiyan. Pinalayas ninda an mga Amoreo na nag-eerok duman.
33Nagbalik an mga Israelita asin nagpasiring sa Basan. Alagad nagluwas si Hadeng Og nin Basan, kaiba an saiyang hukbo tanganing salakayon sinda sa Edrei.
34Nagtaram an Kagurangnan ki Moises, “Dai ka matakot saiya. Itatao ko siya saimo, an gabos niyang mga tawohan sagkod an bilog niyang daga. Giboha saiya an ginibo mo ki Sihon na hade kan mga Amoreo, na nag-erok sa Hesbon.”
35Kaya ginadan kan mga Israelita si Og, an mga aking lalaki niya, sagkod an gabos niyang tawohan; mayo sindang itinadang buhay. Dangan sinakop ninda an saiyang daga.
Mga Bilang 22
Ipinaapod kan Hade nin Moab si Balaam
1Nagpadagos sa pagbaklay an mga Israelita asin nagkampo sinda sa kapatagan nin Moab, sa sirangan kan Jordan asin kahampang kan Jerico.
2Kan maaraman ni Balak na aki ni Zippor, na hade nin Moab, an ginibo kan mga Israelita sa mga Amoreo asin kun gurano kadakul an mga Israelita,
3natakot siya asin an saiyang banwaan.
4Kaya nagsabi an mga Moabita sa mga lider kan Midian, “Uuboson kan mga tawong iyan an gabos na nakapalibot sato, siring na inuubos kan torong baka an mga doot sa oma.” Kaya nagpadara si Hadeng Balak
5nin mga sugo ki Balaam na aki ni Beor, na idtoon sa Petor harani sa Salog nin Eufrates sa daga nin Amaw. Dara ninda an mensaheng ini hale ki Balak: “Boot kong maaraman mo na sarong nasyon an nag-abot hale sa Egipto. Nakakalakop na sinda sa gabos na lugar asin harani na sa samong daga.
6Dumigdi ka tolos asin maldisyon mo sinda, huli ta mas dakul sinda ki sa samo; tibaad pa madaog mi sinda asin mapalayas sa daga. Aram kong
nabebendisyonan an benebendisyonan mo asin namamaldisyonon an minamaldisyon mo.”
7Kaya naglakaw an mga lider kan Moab asin Midian dara an bayad para sa pagmaldisyon. Nagduman sinda ki Balaam asin sinabi ninda saiya an mensahe ni Balak.
8Sinabihan sinda ni Balaam, “Digdi kamo magtorog ngunyan na banggi, asin sa aga isasabi ko saindo an ano man na itataram sako nin Kagurangnan.” Kaya duman nagtorog an mga lider kan Moab.
9An Dios nagduman ki Balaam asin naghapot, “Siisay an mga lalaking iyan na kaibahan mo?”
10Nagsimbag siya, “Ipinadara sinda sako ni Hadeng Balak nin Moab tanganing sabihan ako
11na nakalakop na sa daga an sarong banwaan na hale sa Egipto. Boot niyang maldisyonon ko an banwaan na iyan para saiya, tanganing malabanan niya sinda asin mapalayas.”
12Tinaraman nin Dios si Balaam, “Dai ka mag-iba sa mga lalaking iyan, asin dai mo pagmaldisyonon an banwaan nin Israel, huli ta yaon sainda an sakong bendisyon.”
13Pagkaaga, nagduman si Balaam sa mga sinugo ni Balak asin nagsabi, “Magpuli na kamo. Habo akong tugotan nin Kagurangnan na mag-iba saindo.”
14Kaya nagpuli sinda asin nagsabi ki Balak na habong mag-iba sainda si Balaam.
15Nagpadara giraray si Balak nin mas dakul na lider, na orog na ginagalangan ki sa mga naenot.
16Nagduman sinda ki Balaam asin ipinahayag an mensahe ni Balak: “Mayo logod nin anoman na makaolang saimo sa pagdigdi sako!
17Babayadan taka nin mahal asin gigibohon ko an ano man na sabihon mo sako. Dumigdi ka asin maldisyonon mo an mga tawong ini.”
18Alagad nagsimbag si Balaam, “Maski itao pa sako ni Balak an gabos na plata asin bulawan sa saiyang palasyo, dai ko pwedeng lapason an pagboot sako nin Kagurangnan na sakong Dios maski sa pinakasadit na bagay.
19Alagad digdi kamo magkatorog ngunyan na banggi, siring kan ginibo kan naenot saindo tanganing maaraman ko kun ano pa an itataram sako nin Kagurangnan.”
20Pagkabanggi nagtaram an Dios ki Balaam, “Kun napadigdi an mga lalaking iyan tanganing pakiolayan kang umiba sainda, mag-andam ka asin umiba ka sainda, alagad gibohon mo sana an itataram ko saimo.”
21Kaya pagkaaga, kinamaderohan ni Balaam an saiyang asno dangan nag-iba sa mga lider na Moabita.
Si Balaam asin an Saiyang Asno
22Alagad naanggot an Dios huli ta nagduman si Balaam, kaya nagtindog sa dalan an anghel nin Kagurangnan tanganing olangon an saiyang agihan. Nakalunad sa saiyang asno si Balaam asin kaiba niya an duwa niyang sorogoon.
23Kan mahiling kan asno an anghel nin Kagurangnan na kapot an espada saka nakatindog sa dalan, nagliklik an asno sa dalan asin nagpasiring sa kaomahan. Kaya hinampak ni Balaam an asno tanganing mapabalik sa dalan.
24Dangan nagtindog an anghel nin Kagurangnan sa sarong hayakpit na dalan sa tahaw nin duwang ubasan; nakukudalan nin gapo an mag-ibong kan dalan.
25Kan an anghel mahiling kan asno suminuksok ini sa kudal asin naipit an bitis ni Balaam. Hinampak giraray ni Balaam an asno.
26Dangan nagpaenotan an anghel asin nagtindog sa sarong lugar na dai na nin masusukian minsan pawala o patoo.
27Kan mahiling siya kan asno, luminukmo ini. Naanggot si Balaam asin hinampak niya kan saiyang sugkod an asno.
28Dangan pinataram nin Kagurangnan an asno asin nagsabi ini ki Balaam, “Anong ginibo ko saimo ta hinampak mo ako nin tolong beses?”
29Nagsimbag si Balaam, “Huli ta ginibo mo akong bua-bua, kun igwa kuta akong espada, ginadan ta ka na.”
30Nagsabi ki Balaam an asno, “Bakong ako sana an asno na linulunadan mo sa bilog mong buhay? Ginibo ko na daw saimo an siring kaidto?” "Dai,” an simbag ni Balaam.
31Dangan binoot nin Kagurangnan na mahiling ni Balaam an anghel na nakatindog sa dalan na may kapot na espada. Nagdapa si Balaam sa daga.
32Naghapot an anghel, “Tadaw ta hinampak mo nin makatolo an saimong asno? Napadigdi ako tanganing olangon an saimong agihan, huli ta dai mo dapat ginibo an paglakaw na ini.
33Alagad nahiling ako kan saimong asno asin nagliklik siya nin makatolo. Kun dai idto ginibo kan asno, nagadan taka kuta asin pinabayaan kong mabuhay an asno.”
34Nagsimbag si Balaam, “Nagkasala ako. Dai ko aram na nakatindog ka sa dalan tanganing olangon ako; alagad kun sa paghona mo maraot para sako an magpadagos, mapuli na ako.”
35Alagad nagtaram an anghel, “Umiba ka sa mga tawong iyan, alagad an itataram ko sana saimo iyo an sasabihon mo.” Kaya nagpadagos si Balaam kaiba kan mga lalaki.
Sinabat ni Balak si Balaam
36Kan maaraman ni Balak na nagdadangadang si Balaam, sinabat niya ini sa Ar, sarong syudad sa may Salog nin Arnon sa pagdolonan nin Moab.
37Sinabihan niya si Balaam, “Tadaw ta dai ka nagdigdi kan enot na pagpaapod ko saimo? Tibaad naghona kang dai ta ka mababayadan kan maninigo?”
38Nagsimbag si Balaam, “Uya na ako, bakong iyo? Alagad igwa daw ako nin kapangyarihan sa pagtaram? An itataram sako nin Dios iyo sana an sasabihon ko.”
39Kaya uminiba si Balaam ki Balak pasiring sa Kiriat-Huzot,
40saen nagpabuno si Balak nin mga baka saka mga karnero, dangan tinawan niya kan ibang karne si Balaam asin an mga lider na kairiba niya.
An Enot na Propesiya ni Balaam
41Pagkaaga, ipinag-iba ni Balak si Balaam sa itaas kan Bamot-baal, saen pwedeng mahiling ni Balaam an sarong kabtang kan banwaan nin Israel.
Mga Bilang 23
1Sinabihan ni Balaam si Balak, “Ipatugdok mo ako digdi nin pitong altar, asin darahan mo ako nin pitong torong baka saka pitong lalaking karnero.”
2Sinunod ni Balak an ipinagibo saiya ni Balaam, asin nagdolot sindang duwa nin sarong torong baka saka sarong lalaking karnero sa lambang altar.
3Nagsabi si Balaam ki Balak, “Tumindog ka digdi sa kataed kan saimong tinutong na atang asin mahale ngona ako ta tibaad tuparon ako nin Kagurangnan. Ipapaisi ko saimo an ano man na ipahayag niya sako.” Kaya solo siyang nagduman sa alitoktok nin sarong bulod,
4asin tinupar siya nin Dios. Sinabihan ni Balaam an Dios, “Nagpaandam ako nin pitong altar asin nagdolot ako nin sarong torong baka saka sarong lalaking karnero sa lambang altar.”
5Tinaraman nin Kagurangnan si Balaam kan mga dapat isabi niya dangan pinabalik niya ini ki Balak.
6Kaya nagbalik si Balaam, asin inabotan niya si Balak na nakatindog pa sa kataed kan saiyang tinutong na atang kaiba an mga lider nin Moab.
7Sinabi ni Balaam an propesiyang ini: "Ipinaapod ako ni Balak na hade nin Moab Hale sa Siria, hale sa kabukidan sa sirangan. An sabi niya sako, ‘Madya, maldisyonon mo si Jacob. Madya, isikwal mo an banwaan nin Israel!’
8Paano ko mamaldisyonon an dai minaldisyon nin Dios? Paano ko isisikwal an dai isinikwal nin Dios?
9Nahihiling ko sinda hale sa alitoktok nin mga kabukidan; Binabantayan ko sinda hale sa kabubuldan. Sinda sarong nasyon na solo-solong namumuhay; Nakakasabot na mas paladan sinda ki sa ibang nasyon.
10An mga kapagarakian nin Israel siring sa alpog. Dai sinda mabibilang huli ta dakul nin marahay. Mapasako logod an kagadanan kan matanos, Asin an sakong kataposan magin logod siring kan saiya!”
11Dangan nagsabi si Balak ki Balaam, “Anong ginibo mo sako? Dinara taka digdi tanganing maldisyonon an sakong mga kaiwal, alagad mayo kang ginibo kundi bendisyonan sinda.”
12Nagsimbag si Balaam, “Ikakasabi ko sana an itinaram sako nin Kagurangnan.”
An Ikaduwang Propesiya ni Balaam
13Nagsabi si Balak ki Balaam, “Umiba ka sako sa ibang lugar na dikit sana na Israelita an mahihiling mo; duman mo sinda maldisyonon.”
14Ipinag-iba niya si Balaam sa oma ni Zofim sa alitoktok kan Bukid nin Pisga. Nagpatugdok siya duman nin pitong altar asin nagdolot siya nin sarong torong baka saka sarong lalaking karnero sa lambang altar.
15Nagsabi si Balaam ki Balak, “Digdi ka sa kataed kan saimong tinutong na atang huli ta tutuparon ko an Dios sa oroenotan.”
16Tinupar nin Kagurangnan si Balaam asin tinaraman kan mga dapat niyang itaram ki Balak. Dangan pinabalik niya si Balaam ki Balak.
17Inabotan ni Balaam si Balak na nakatindog sa kataed kan saiyang tinutong na atang, kaiba an mga lider nin Moab. Naghapot si Balak kan itinaram nin Kagurangnan,
18asin sinabi ni Balaam an propesiyang ini: "Madya Balak, aking lalaki ni Zippor, Asin hinanyoga an sakong sasabihon.
19An Dios bakong siring sa mga tawo na nagpuputik; Bako siyang tawo na nagbabago nin isip. An ano man na ipinanuga niya, ginigibo niya; Minataram siya, asin nangyayari iyan.
20Pinagbotan ako na magbendisyon, Asin kun an Dios minabendisyon, dai ko iyan maliliwat.
21Mayo akong nahihiling na kapahamakan ki Jacob; O ano man na kasakitan sa Israel. An Kagurangnan na saindang Dios yaon sainda; Siya an ipinapahayag nindang hade.
22An Dios an nagkua sainda sa Egipto; Nakikilaban siya para sainda siring sa sarong lalaw na toro.
23Huli ta mayong gayuma na makakadagka ki Jacob, Mayo nin pangkukulam na makakalaban sa Israel. Masabi ngunyan an mga tawo manongod sa Israel, "Hilinga nindo kun ano an ginibo nin Dios!”
24Siring sa makosog na leon an nasyon nin Israel; Dai nag-oontok sagkod na makakan an biktima, Asin mainom an dugo kan saiyang ginadan.
25Nagsabi si Balak ki Balaam, “Habo mong maldisyonon an banwaan nin Israel. Kutana dai mo man sinda pagbendisyonan!”
26Nagsimbag si Balaam, “Bakong sinabi ko saimo na an itinaram sana nin Kagurangnan iyo an sakong gigibohon?”
An Ikatolong Propesiya ni Balaam
27Nagsabi si Balak, “Umiba ka sako; dadarahon taka sa ibang lugar. Tibaad itugot na nin Dios na maldisyonon mo sinda duman.”
28Kaya ipinag-iba niya si Balaam sa alitoktok kan Bukid nin Peor na nagdudungaw sa desyerto.
29Nagsabi saiya si Balaam, “Igibo mo ako digdi nin pitong altar asin darahan mo ako nin pitong torong baka saka pitong lalaking karnero.”
30Ginibo ni Balak an sinabi saiya ni Balaam, dangan nagdolot siya nin sarong torong baka saka sarong lalaking karnero sa lambang altar.
Mga Bilang 24
1Kan maaraman ni Balaam na boot nin Kagurangnan na bendisyonan niya an mga Israelita, dai na siya naghanap nin mga tanda siring kan enot niyang ginibo. Nagtanaw siya sa desyerto
2asin nahiling niya an Israel na tribu-tribung nakakampo. Dangan uminabot saiya an espiritu nin Dios,
3asin sinabi niya an propesiyang ini: "An mensahe ni Balaam, na aking lalaki ni Beor, An mensahe kan tawong may malinaw na panhiling,
4Kan nakakadangog kan tataramon nin Dios, Kan nakakahiling kan bisyon kan Makakamhan; Kan natutumba, alagad malinaw an mga mata.
5Magagayon an saimong mga tolda, O Jacob, An saimong mga eerokan, O Israel!
6Arog sa mga kapantayan na mahiwas, Arog sa mga tatamnan sa tampi nin salog; Arog sa mahamot na mga tinanom nin Kagurangnan, Arog sa mga kahoy na sedro sa kataed nin katubigan.
7Magkakaigwa sinda nin abundang uran. Asin itatanom ninda an saindang banhi sa matubig na kaomahan! An saindang hade magigin mas makosog ki Agag, Asin an kahadean ninda ilalangkaw.
8Kinua sinda nin Dios sa Egipto; Nakilaban siya para sainda siring sa lalaw na toro. Uuboson niya an saindang mga kaiwal, Roronoton an saindang mga tolang, tutuhogon kan saiyang mga pana.
9An nasyon nin Israel arog sa makosog na leon; Mayo nin mangangahas na magpukaw kun natotorog siya. Bebendisyonan an magbebendisyon saimo, Asin mamaldisyonon an magmamaldisyon saimo.”
10Ginugom ni Balak an saiyang mga palad sa kaanggotan ki Balaam dangan nagsabi, “Inapod taka tanganing maldisyonon an sakong mga kaiwal alagad tolong beses mo sindang benendisyonan.
11Puli na saindo. Nanuga akong babayadan taka nin mahal alagad inolang ka nin Kagurangnan na makamtan an kayamanan.”
12Nagsimbag si Balaam, “Sinabihan ko an mga sinugo mo sako na
13maski na itao mo sako an gabos na plata saka bulawan sa saimong palasyo, dai ko pwedeng lapason an pagboot nin Kagurangnan. Dai ko magigibo an sadiri kong kabotan. An itinaram sako nin Kagurangnan iyo sana an sakong sasabihon.”
An Huring Propesiya ni Balaam
14Sinabihan ni Balaam si Balak, “Mabalik ako sa sadiri kong banwaan, alagad bago ako mahale, papatanidan taka kun ano an gigibohon kan banwaan nin Israel sa saimong banwaan sa maabot na aldaw.”
15Dangan sinabi niya an propesiyang ini: "An mensahe ni Balaam, na aking lalaki ni Beor, An mensahe kan tawong malinaw an panhiling;
16Kan nakakadangog kan tataramon nin Dios, Asin nakakaisi kan kadonongan kan Kahorohalangkawe. Kan nakakahiling kan bisyon kan Makakamhan, Kan natutumba, alagad malinaw an mga mata.
17An maabot na aldaw sakong tinatanaw, Asin an nasyon nin Israel sakong nahihiling. Sarong bitoon an maluwas ki Jacob, sarong hade an magikan sa Israel. Siya an maronot kan payo ni Moab Asin mapatumba kan mga aki ni Set.
18Dadaogon niya an saiyang mga kaiwal sa Edom, An saindang daga saiyang sasakopon Mantang padagos an panggagana nin Israel.
19Titimaktimakan sinda ni Jacob Asin an matatada sa mga syudad, saiyang tutunawon.”
20Dangan sa saiyang bisyon nahiling ni Balaam an mga Amalekita asin nagpropesiya siya: "An Amalek iyo an mapangyari sa gabos na nasyon, Alagad sa kataposan mapapara siya sagkod lamang.”
21Nahiling ni Balaam an mga Cineo, asin nagpropesiya siya: "Pusog an saimong erokan, Siring sa salagan na namumugtak sa kagapoan,
22Alagad kamong mga Cineo totoong matutunaw Kun kamo darahon nang bihag kan Asiria.”
23Nagpropesiya pa si Balaam: "Siisay an mabubuhay kun ini gibohon nin Dios?
24Alagad madatong an mga barko hale sa Chipre Tanganing saindang sakopon an Asiria asin an Eber Alagad sa kataposan mapapara sinda sagkod lamang.”
25Dangan nagpuli na si Balaam asin naghale man si Balak.
Mga Bilang 25
An Banwaan nin Israel sa Peor
1Kan magkampo sa Sittim an mga Israelita, nagpoon na makidorog an mga lalaki sa mga babaeng Moabita na yaon duman.
2Inalok sinda kan mga babaeng ini na magdolot sa saindang mga dios-dios. Nagkakan an mga Israelita asin nagsamba sa dios-dios
3na si Baal nin Peor; kaya naanggot sainda an Kagurangnan.
4Nagtaram siya ki Moises, “Tiponon mo an gabos na lider nin Israel dangan bilang pagkuyog sako, bitayon mo sinda sa atubang kan mga tawo, asin dai na ako maaanggot sa mga tawo.”
5Sinabihan ni Moises an mga hukom, “Gadanon nindo an lambang lalaki sa saindong tribu na nagin parasamba ki Baal nin Peor.”
6Saro sa mga Israelita an nagdara nin babaeng Midianita sa saiyang tolda sa panhiling ni Moises asin kan bilog na komunidad mantang nagtatangis an mga ini sa may pintoan kan Tabernakulo.
7Kan mahiling ini ni Finehas na aking lalaki ni Eleazar asin makoapo kan padi na si Aaron, binayaan niya an katiriponan asin kuminua siya nin garod.
8Sinunod niya an lalaking may darang babae sa tolda asin tinuhog niya kan garod an duwa. Huli kaini uminontok an peste sa Israel,
9alagad an nagadan sa peste uminabot sa beynte y kwatro mil katawo.
10Nagtaram an Kagurangnan ki Moises,
11“Huli kan ginibo ni Finehas, dai na ako anggot sa banwaan nin Israel. Dai siya nagtugot na pagsambahon an ibang dios kundi ako sana, kaya dai ko sinda inubos sa sakuyang kaanggotan.
12Sabihan mo siya na makikipagtipan ako saiya.
13An pagkapadi magdadanay saiya asin sa saiyang kapagarakian huli ta ipinahiling niya an saiyang kaimbodan sa saiyang Dios, asin binayadan niya an kasalan kan mga tawo.”
14An Israelitang ginadan kaiba an babaeng Midianita iyo si Zimri na aking lalaki ni Salu. Pamayo siya nin sarong pamilya sa tribu ni Simeon.
15An babae iyo si Cozbi na aki ni Zur, na pamayo nin sarong grupo kan mga kamaganakan nin Midian.
16Nagboot an Kagurangnan ki Moises,
17“Salakayon nindo an mga Midianita asin gadanon nindo sinda,
18huli kan ginibo nindang karatan kan dayaon ninda kamo sa Peor, asin huli sa tugang nindang si Cozbi, na nagadan kan panahon nin peste sa Peor.”
Mga Bilang 26
An Ikaduwang Pagsenso
1Pakatapos kan peste, nagtaram an Kagurangnan ki Moises asin ki Eleazar na aking lalaki kan padi na si Aaron,
2“Sensohon nindo an bilog na komunidad nin Israel sosog sa pamilya, asin ilista nindo an gabos na lalaki na beynteng taon an edad paitaas na maninigong maglingkod sa hukbo.”
3-4Nagkuyog si Moises asin si Eleazar; tinipon ninda an gabos na lalaki na beynteng taon an edad paitaas. Nagtiripon sinda sa kapatagan nin Moab, sa ibong kan Salog nin Jordan hale sa Jerico. Iyo ini an mga Israelita na naghale sa Egipto:
5An mga kaayon sa tribu ni Ruben na matuang aking lalaki ni Jacob iyo an mga kamaganakan ni Hanok, ni Pallu,
6ni Hezron, asin ni Carmi.
7An bilang kan mga kamaganakan na ini uminabot sa kwarenta y tres mil, syete syentos treynta.
8An aking lalaki ni Pallu iyo si Eliab
9asin an mga aking lalaki ni Eliab iyo si Nemuel, si Datan, saka si Abiram. (Iyo ini an Datan saka an Abiram na pinili kan komunidad. Nagrebelde sinda ki Moises asin ki Aaron, dangan nag-apil sa grupo ni Kora kan magtumang siya sa Kagurangnan.
10Nagbuka an daga dangan hinalon sinda. Nagadan sinda kaiba si Kora asin an mga kairiba niya kan masulo an dos syentos singkwentang kalalakihan; sinda nagin sarong patanid para sa mga tawo.
11Alagad dai ginadan an mga aking lalaki ni Kora.)
12An mga kaayon sa tribu ni Simeon iyo an mga kamaganakan ni Nemuel, ni Jamin, ni Jakin,
13ni Zera, asin ni Shaul.
14An bilang kan mga kamaganakan na ini uminabot sa beynte y dos mil, dos syentos.
15An mga kaayon sa tribu ni Gad iyo an mga kamaganakan ni Zefon, ni Haggi, ni Suni,
16ni Ozni, ni Eri,
17ni Arod, asin ni Areli.
18An bilang kan mga kamaganakan na ini uminabot sa kwarenta mil, kinyentos.
19-21An mga kaayon sa tribu ni Juda iyo an mga kamaganakan ni Sela, ni Perez, ni Zera, ni Hezron, asin ni Hamul. (An duwa sa mga aking lalaki ni Juda na si Er asin si Onan, nagadan sa daga nin Canaan.)
22An bilang kan mga kamaganakan na ini uminabot sa setenta y seis mil, kinyentos.
23An mga kaayon sa tribu ni Issakar iyo an mga kamaganakan ni Tola, ni Pua,
24ni Jasub, asin ni Simron.
25An bilang kan mga kamaganakan na ini uminabot sa sesenta y kwatro mil, tres syentos.
26An mga kaayon sa tribu ni Zabulon iyo an mga kamaganakan ni Sered, ni Elon, asin ni Jaleel.
27An bilang kan mga kamaganakan na ini uminabot sa sesenta mil, kinyentos.
28An mga kaayon sa tribu ni Jose iyo an kamaganakan kan duwa niyang aking lalaki na si Manases asin si Efraim.
29An mga kaayon sa tribu ni Manases iyo si Makir na aking lalaki ni Manases. Si Makir iyo an ama ni Gilead, asin masososog ki Gilead an ginikanan kan minasunod na kamaganakan ninda:
30an mga kamaganakan ni Iezer, ni Helek,
31ni Asriel, ni Shekem,
32ni Semida, asin ni Hefer.
33Si Zelofehad na aking lalaki ni Hefer dai nagkaigwa nin mga aking lalaki kundi mga babae sana. An ngaran kan mga babae iyo si Mala, si Noe, si Hogla, si Milca, asin si Tirza.
34An bilang kan mga kamaganakan na ini uminabot sa singkwenta y dos mil, syete syentos.
35An mga kaayon sa tribu ni Efraim iyo an mga kamaganakan ni Sutela, ni Beker, asin ni Tahan.
36Masososog ki Sutela an ginikanan kan kamaganakan ni Eran.
37An bilang kan mga kamaganakan na ini uminabot sa treynta y dos mil, kinyentos. Iyo ini an mga kamaganakan na guminikan ki Jose.
38An mga kaayon sa tribu ni Benjamin iyo an mga kamaganakan ni Bela, ni Asbel, ni Ahiram,
39ni Sefufam, asin ni Hufam.
40Masososog ki Bela an ginikanan kan kamaganakan ni Ard asin ni Naaman.
41An bilang kan mga kamaganakan na ini uminabot sa kwarenta y singko mil, seis syentos.
42An mga kaayon sa tribu ni Dan iyo an kamaganakan ni Husim,
43na an bilang uminabot sa sesenta y kwatro mil, kwatro syentos.
44An mga kaayon sa tribu ni Aser iyo an mga kamaganakan ni Imna, Isvi, asin ni Berias.
45Masososog ki Berias an kamaganakan ni Heber asin ni Malkiel.
46Si Aser igwa nin aking babae na an ngaran Sera.
47An bilang kan mga kamaganakan na ini uminabot sa singkwenta y tres mil, kwatro syentos.
48An mga kaayon sa tribu ni Neftali iyo an mga kamaganakan ni Jazeel, ni Guni,
49ni Jezer, asin ni Sillem.
50An bilang kan mga kamaganakan na ini uminabot sa kwarenta y singko mil, kwatro syentos.
51An kabilogan na bilang kan mga Israelitang lalaki uminabot sa seis syentos uno mil, syete syentos treynta.
52Nagtaram an Kagurangnan ki Moises,
53“Bangaon mo an daga sa mga tribu sosog sa saindang kadakulaan.
54-56Bangaon mo an daga sa paagi nin ripa; tawan mo nin dakulang kahirasan an dakulang tribu, asin nin sadit na kahirasan an sadit na tribu.”
57An mga kaayon sa tribu ni Levi iyo an mga kamaganakan ni Gerson, ni Kohat, asin ni Merari.
58Kaiba sa saindang kapagarakian an mga pamilya ni Libni, ni Hebron, ni Mali, ni Musi, asin ni Kora. Si Kohat iyo an ama ni Amram,
59na an agom iyo an aking babae ni Levi na si Jokebed na namundag sa Egipto. Nagin aki ninda si Aaron, si Moises asin si Miriam.
60Si Aaron nagkaigwa nin apat na aking lalaki na iyo si Nadab, si Abihu, si Eleazar asin si Itamar.
61Nagadan si Nadab asin si Abihu kan magdolot sinda sa Kagurangnan nin bakong banal na kalayo.
62An mga lalaking Levita na sarong bulan an edad paitaas uminabot sa bilang na beynte y tres mil. Ilinista sindang suhay sa ibang mga Israelita, huli ta dai sinda tinawan nin ano man na kahirasan sa Israel.
63Ilinista ni Moises asin ni Eleazar an mga kamaganakan na ini kan sensohon ninda an mga Israelita sa kapatagan nin Moab, sa ibong kan Salog nin Jordan hale sa Jerico.
64Mayo nin natada minsan saro sa mga ilinista ni Moises asin ni Aaron sa enot na pagsenso duman sa Desyerto nin Sinai.
65Nagtaram an Kagurangnan na sinda gabos magagadan sa kalangtadan, asin nagadan mananggad sinda pwera ki Caleb na aking lalaki ni Jefunne, asin ki Josue na aking lalaki ni Nun.
Mga Bilang 27
An mga Aking Babae ni Zelofehad
1Si Mala, si Noe, si Hogla, si Milca, asin si Tirza iyo an mga aking babae ni Zelofehad na aking lalaki ni Hefer, na aking lalaki ni Gilead, na aking lalaki ni Makir, na aking lalaki ni Manases, na aking lalaki ni Jose.
2Nagdolok sinda ki Moises, sa pading si Eleazar, sa mga lider sagkod sa bilog na komunidad duman sa may pintoan kan Tabernakulo, asin nagsabi,
3“Nagadan sa kalangtadan an samong ama na mayo nin aking lalaki. Dai siya kaiba sa mga parasunod ni Kora na nagrebelde tumang sa Kagurangnan; nagadan siya huli sa sadiring kasalan.
4Tano ta paparaon an ngaran kan samuyang ama sa Israel sa dahelan na dai siya nin aking lalaki? Tawe kami nin daga sa kaibahan kan mga kadugo kan samong ama.”
5Dinara ni Moises an saindang kaso sa Kagurangnan.
6Nagtaram an Kagurangnan ki Moises,
7“Tama an mga aking babae ni Zelofehad. Tawan mo sinda kan saindang kahirasan sa kaibahan kan mga kadugo kan saindang ama. Itao mo sainda an kahirasan niya.
8Sabihan mo an banwaan nin Israel na kun igwa nin magadan na mayo nin aking lalaki, an saiyang daga itatao sa saiyang aking babae.
9Kun mayo siya nin aking babae, an saiyang daga itatao sa saiyang mga tugang na lalaki.
10Kun mayo siya nin tugang na lalaki, an saiyang daga itatao sa mga tugang na lalaki kan saiyang ama,
11asin kun mayo nin tugang na lalaki an saiyang ama, an saiyang daga itatao sa pinakaharani niyang kadugo, na iyo an magigin kagsadiri kaiyan. Kukuyogon ini kan banwaan nin Israel bilang sarong pagsusundon sosog sa togon, siring sa ipinagboot ko saimo. Ako an Kagurangnan.”
Pinili si Josue Bilang Kasalihid ni Moises
12Nagtaram an Kagurangnan ki Moises, “Tumukad ka sa Bukid nin Abarim asin tanawon mo an daga na itatao ko sa mga Israelita.
13Pakatapos mong mahiling iyan, magagadan ka siring kan saimong tugang na si Aaron,
14huli ta sinuhay nindo an sakong pagboot duman sa kalangtadan nin Zin. Kan magreklamo tumang sako an bilog na komunidad duman sa Meriba, dai nindo ipinamidbid an sakong banal na kapangyarihan sa atubangan ninda.” (An Meriba iyo an burabod sa Kades sa kalangtadan nin Zin.)
15Namibi si Moises,
16“Nakikimaherak ako Kagurangnan Dios, na ginikanan nin buhay, na magpili ka nin sarong lalaki na pwedeng mangenot sa banwaan
17asin magboot sainda sa panahon nin gera, tanganing an saimong komunidad dai makaarog sa karnero na mayo nin pastor.”
18Nagtaram an Kagurangnan ki Moises, “Kuaha si Josue na aking lalaki ni Nun, sarong lalaki na igwa kan espiritu, asin iduta mo an saimong mga kamot sa saiyang payo.
19Patindogon mo siya sa atubangan kan pading si Eleazar asin sa bilog na komunidad, dangan ipahayag mo siya bilang saimong kasalihid.
20Itao mo saiya an iba mong kapangyarihan tanganing magkuyog saiya an bilog na komunidad nin Israel.
21Magsasarig siya sa pading si Eleazar na makakaaram kan sakong kabotan para saiya huli sa paggamit kan Urim asin Tummim. Sa paaging ini gigiyahan ni Eleazar si Josue asin an bilog na komunidad sa gabos nindang gigibohon.”
22Ginibo ni Moises an ipinagboot saiya nin Kagurangnan. Pinatindog niya si Josue sa atubangan kan pading si Eleazar asin kan bilog na komunidad;
23idinuta niya an saiyang mga kamot sa payo ni Josue asin itinalaga siya bilang saiyang kasalihid sosog sa pagboot nin Kagurangnan.
Mga Bilang 28
An Aroaldaw na mga Dolot
1Pinagbotan nin Kagurangnan si Moises
2na tukdoan an mga Israelita na magdolot sa Dios sa talaan na panahon kan mga dolot na pagkakan na nakakawili sa saiya.
3Iyo ini an mga dolot na pagkakan na idodolot sa Kagurangnan aroaldaw: para sa tinutong na atang, duwang lalaking kordero na manangtaon an edad, na gabos mayo nin ano man na kaninan.
4Idolot nindo an saro pagkaaga dangan an saro pagkabanggi;
5an lambang saro iibahan nin sarong kilo kan pinakamarahay na arinang trigo na minasa sa sarong litro kan pinakamarahay na lana nin oliba.
6Iyo iyan an dolot sa aroaldaw na tututongon nanggad siring kan enot na idinolot sa Bukid nin Sinai bilang sarong dolot na pagkakan, sarong parong na nakakawili sa Kagurangnan.
7Bilang dolot na arak na kaiba kan enot na kordero, iula nindo sa altar an sarong litrong arak.
8An saro pang kordero idolot nindo pagkabanggi asin siring kan pagkaagang dolot, ibahan nindo nin dolot na arak. Saro man iyan na dolot na pagkakan, sarong parong na nakakawili sa Kagurangnan.
An Dolot kun Sabbath
9Sa aldaw nin Sabbath, magdolot kamo nin duwang lalaking kordero na manangtaon an edad asin mayo nin ano man na kaninan, duwang kilong arina na sinalakan nin lana nin oliba bilang sarong dolot na pagkakan, saka an dolot na arak.
10An tinutong na atang na iyan idodolot nindo sa lambang Sabbath, laen pa kan aroaldaw na tinutong na atang saka dolot na arak.
An Dolot kun Enot na Aldaw kan Bulan
11Sa pagpoon kan lambang bulan, magdolot kamo sa Kagurangnan nin tinutong na atang: duwang torilyong baka, sarong lalaking karnero, pitong lalaking kordero na manangtaon an edad, na gabos mayo nin ano man na kaninan.
12Bilang dolot na pagkakan, magdolot man kamo nin arinang sinalakan nin lana nin oliba; tolong kilong arina para sa lambang torilyo; duwang kilo para sa lalaking karnero;
13asin sarong kilo para sa lambang kordero. An mga tinutong na atang na iyan mga dolot na pagkakan, sarong parong na nakakawili sa Kagurangnan.
14Kaiba kaiyan iyo an mga dolot na arak; duwang litrong arak para sa lambang torong baka, saro may kabangang litro para sa lalaking karnero, asin sarong litro para sa lambang kordero. Iyo ini an pagsusundon para sa tinutong na atang kun enot na aldaw kan lambang bulan kan taon.
15Laen pa kan aroaldaw na tinutong na atang saka dolot na arak, magdolot man kamo nin sarong lalaking kanding bilang dolot para sa kasalan.
An mga Dolot sa Pyesta nin Tinapay na mayo nin Lebadura
16Selebraron nindo an Paskwa nin Kagurangnan sa ikakatorseng aldaw kan enot na bulan.
17Mapoon an pyesta sa ikakinseng aldaw asin mapadagos sa laog nin pitong aldaw; sa mga aldaw na iyan, kakanon nindo an tinapay na mayo nin lebadura.
18Sa enot na aldaw kan pyesta magtiripon kamo sa pagsamba asin dai kamo magtrabaho.
19Magdolot kamo sa Kagurangnan nin sarong tinutong na atang bilang dolot na pagkakan: duwang torilyong baka, sarong lalaking karnero, asin pitong lalaking kordero na manangtaon an edad, na gabos mayo nin ano man na kaninan.
20Idolot nindo an mga iyan kaiba an dolot na pagkakan na arinang sinalakan nin lana nin oliba: tolong kilo para sa lambang torilyo, duwang kilo para sa lalaking karnero,
21asin sarong kilo para sa lambang kordero.
22Magdolot man kamo nin sarong lalaking kanding bilang dolot para sa kasalan sa pagtubos saindo.
23Idolot nindo an mga iyan laen pa kan aroaldaw na tinutong na atang sa pagkaaga.
24Sa parehong paagi, sa laog nin pitong aldaw magdolot kamo sa Kagurangnan nin dolot na pagkakan, sarong parong na nakakawili saiya. Idolot nindo iyan laen pa kan aroaldaw na tinutong na atang saka dolot na arak.
25Sa ikapitong aldaw, magtiripon kamo sa pagsamba asin dai kamo magtrabaho.
An mga Dolot sa Pyesta nin Pag-ani
26Sa enot na aldaw kan Pyesta nin Pag-ani, pagdara nindo sa Kagurangnan kan dolot na bagong trigo, magtiripon kamo sa pagsamba asin dai kamo magtrabaho.
27Magdolot kamo nin tinutong na atang, sarong parong na nakakawili sa Kagurangnan: duwang torilyong baka, sarong lalaking karnero, asin pitong lalaking kordero na manangtaon an edad, na gabos mayo nin ano man na kaninan.
28Idolot nindo an mga iyan kaiba an dolot na pagkakan na arinang sinalakan nin lana nin oliba: tolong kilo para sa lambang torilyo, duwang kilo para sa lalaking karnero,
29asin sarong kilo para sa lambang kordero.
30Magdolot man kamo nin sarong lalaking kanding bilang dolot para sa kasalan, asin sa paaging ini ginigibo nindo an seremonya nin paglinig para sa mga tawo.
31Idolot nindo an mga iyan saka an dolot na arak laen pa kan aroaldaw na tinutong na atang asin kan dolot na pagkakan.
Mga Bilang 29
An mga Dolot kun Bagong Taon
1Sa enot na aldaw kan ikapitong bulan magtiripon kamo sa pagsamba asin dai kamo magtrabaho. Papatanogon an mga trompeta sa aldaw na iyan.
2Magdolot kamo nin tinutong na atang, sarong parong na nakakawili sa Kagurangnan: sarong torilyong baka, sarong lalaking karnero, asin pitong lalaking kordero na manangtaon an edad, na gabos mayo nin ano man na kaninan.
3Idolot nindo an mga iyan kaiba an dolot na pagkakan na arinang sinalakan nin lana nin oliba: tolong kilong arina para sa torilyo, duwang kilo para sa lalaking karnero,
4asin sarong kilo para sa lambang kordero.
5Magdolot man kamo nin sarong lalaking kanding bilang dolot para sa kasalan, sa pagtubos saindo.
6Idolot nindo an mga iyan, laen pa kan tinutong na atang para sa enot na aldaw kan lambang bulan asin kan dolot na pagkakan, laen pa man kan aroaldaw na tinutong na atang saka dolot na pagkakan sagkod arak. An mga dolot na pagkakan na iyan, sarong parong na nakakawili sa Kagurangnan.
An mga Dolot sa Aldaw nin Pagtubos
7Sa ikasampolong aldaw kan ikapitong bulan magtiripon kamo sa pagsamba; mag-ayuno kamo saka dai magtrabaho.
8Magdolot kamo nin tinutong na atang, sarong parong na nakakawili sa Kagurangnan: sarong torilyong baka, sarong lalaking karnero, asin pitong lalaking kordero na manangtaon an edad, na gabos mayo nin ano man na kaninan.
9Idolot nindo an mga iyan kaiba an dolot na pagkakan na arinang sinalakan nin lana nin oliba: tolong kilong arina para sa torilyo, duwang kilo para sa karnero,
10asin sarong kilo para sa lambang kordero.
11Magdolot man kamo nin sarong lalaking kanding bilang dolot para sa kasalan, laen pa kan kanding na idodolot sa seremonya nin paglinig para sa
mga tawo, asin kan aroaldaw na tinutong na atang kaiba kan dolot na pagkakan saka arak.
An mga Dolot sa Pyesta nin mga Harong-harong
12Sa ikakinseng aldaw kan ikapitong bulan magtiripon kamo sa pagsamba. Selebraron nindo an pyestang iyan para sa Kagurangnan sa laog nin pitong aldaw asin dai kamo magtrabaho.
13Sa enot na aldaw, magdolot kamo sa Kagurangnan nin dolot na pagkakan, sarong parong na nakakawili saiya: treseng torilyong baka, duwang lalaking karnero, asin katorseng lalaking kordero na manangtaon an edad, na gabos mayo nin ano man na kaninan.
14Idolot nindo an maninigong dolot na pagkakan na arinang sinalakan nin lana nin oliba: tolong kilong arina para sa lambang torilyo, duwang kilo para sa lambang lalaking karnero,
15asin sarong kilo para sa lambang kordero.
16Magdolot man kamo nin sarong lalaking kanding bilang dolot para sa kasalan, laen pa kan aroaldaw na tinutong na atang kaiba an dolot na pagkakan saka arak.
17Sa ikaduwang aldaw, magdolot kamo nin doseng torilyong baka, duwang lalaking karnero, asin katorseng lalaking kordero na manangtaon an edad, na gabos mayo nin ano man na kaninan.
18-19Kaiba kan mga iyan, idolot nindo an gabos na dolot na hinahagad para sa enot na aldaw.
20Sa ikatolong aldaw, magdolot kamo nin onseng torilyong baka, duwang lalaking karnero, asin katorseng lalaking kordero na manangtaon an edad, na gabos mayo nin ano man na kaninan.
21-22Kaiba kan mga iyan, idolot nindo an gabos na dolot na hinahagad para sa enot na aldaw.
23Sa ikaapat na aldaw, magdolot kamo nin sampolong torilyong baka, duwang lalaking karnero, asin katorseng lalaking kordero na manangtaon an edad, na gabos mayo nin ano man na kaninan.
24-25Kaiba kan mga iyan, idolot nindo an gabos na dolot na hinahagad para sa enot na aldaw.
26Sa ikalimang aldaw, magdolot kamo nin siyam na torilyong baka, duwang lalaking karnero, asin katorseng lalaking kordero na manangtaon an edad, na gabos mayo nin ano man na kaninan.
27-28Kaiba kan mga iyan, idolot nindo an gabos na dolot na hinahagad para sa enot na aldaw.
29Sa ikaanom na aldaw, magdolot kamo nin walong torilyong baka, duwang lalaking karnero, asin katorseng lalaking kordero na manangtaon an edad, na gabos mayo nin ano man na kaninan.
30-31Kaiba kan mga iyan, idolot nindo an gabos na dolot na hinahagad para sa enot na aldaw.
32Sa ikapitong aldaw, magdolot kamo nin pitong torilyong baka, duwang lalaking karnero, asin katorseng lalaking kordero na manangtaon an edad, na gabos mayo nin ano man na kaninan.
33-34Kaiba kan mga iyan, idolot nindo an gabos na dolot na hinahagad para sa enot na aldaw.
35Sa ikawalong aldaw, magtiripon kamo sa pagsamba asin dai kamo magtrabaho.
36Magdolot kamo nin tinutong na atang bilang sarong dolot na pagkakan sa Kagurangnan, sarong parong na nakakawili saiya: sarong torilyong baka, sarong lalaking karnero, asin pitong lalaking kordero na manangtaon an edad, na gabos mayo nin ano man na kaninan.
37-38Kaiba kan mga iyan, idolot nindo an gabos na dolot na hinahagad para sa enot na aldaw.
39Iyo ini an mga pagsusundon manongod sa mga tinutong na atang, mga dolot na pagkakan, mga dolot na arak, saka mga dolot para sa katoninongan na idodolot nindo sa Kagurangnan sa saindong itinalaan na mga pyesta. Laen pa iyan kan mga dolot na itatao nindo sa pag-otob nin sarong panuga o bilang mga boluntad na dolot.
40Kaya isinabi ni Moises sa mga Israelita an gabos na ipinagboot saiya nin Kagurangnan.
Mga Bilang 30
Mga Pagsusundon Manongod sa mga Panuga
1Itinao ni Moises sa mga pamayo kan mga tribu nin Israel an minasunod na katukdoan.
2Kun an sarong lalaki manuga nin ano man sa Kagurangnano manumpa na malikay sa sarong bagay, kaipuhan dai niya paglapason an saiyang panuga; kaipuhan gibohon niya an gabos sosog sa saiyang sinabi.
3Kun an sarong hoben na babae na nag-eerok pa sa harong kan saiyang ama manuga nin ano man sa Kagurangnan o manumpa na malikay sa sarong bagay,
4dangan madangog iyan kan saiyang ama, alagad dai ini maggirong, an lambang panuga asin sumpa kan babae magkakaigwa nin halaga.
5Alagad kun dai magtugot an saiyang ama pakadangog kan panuga, mayo nin halaga an panuga saka sumpa kan hoben na babae. Papatawadon siya nin Kagurangnan huli ta dai nagtugot an saiyang ama.
6Kun an sarong daraga, tuyo man o bakong saboot na manuga nin ano man o manumpa na malikay sa sarong bagay, dangan magpaagom,
7kun madangog iyan kan saiyang agom alagad dai maggirong, an mga panuga saka sumpa kan babae magkakaigwa nin halaga.
8Alagad kun dai magtugot an saiyang agom pakadangog kan panuga, mayo nin halaga an panuga saka sumpa, na tuyo man o bakong saboot na ginibo niya. Papatawadon siya nin Kagurangnan.
9Alagad an lambang panuga saka sumpa na ginibo nin sarong babaeng balo o nin sarong babaeng sinuhayan nin agom kaipuhan na otobon.
10Kun an sarong may agom na babae manuga nin ano man o manumpa na malikay sa sarong bagay,
11dangan madangog iyan kan saiyang agom, alagad dai ini maggirong ni magsalungat, an gabos niyang panuga saka sumpa magkakaigwa nin halaga.
12Alagad kun dai magtugot an saiyang agom pakadangog kan panuga, mayo nin halaga an panuga saka sumpa kan babae. Papatawadon siya nin Kagurangnan huli ta dai nagtugot an saiyang agom.
13Igwa nin deretso an saiyang agom na magtugot o magpawara nin halaga sa ano man na panuga o sumpa na ginibo niya.
14Kun an lalaki dai magsalungat sa aldaw na madangog niya an panuga kan saiyang agom, kaipuhan otobon kan babae an gabos niyang ipinanuga o isinumpa. An panuga pinapahalagahan kan lalaki huli sa dai niya pagsalungat sa aldaw na madangog niya an panuga.
15Alagad kun pakalihis nin nagkapirang aldaw pawaraan iyan nin halaga kan lalaki, siya an magtitios kun dai naotob an panuga.
16Iyo ini an mga pagsusundon na itinao nin Kagurangnan ki Moises manongod sa mga panuga nin sarong daraga na nag-eerok sa harong nin saiyang ama o nin sarong may agom na babae.
Mga Bilang 31
An Banal na Gera Laban sa Midianita
1Nagtaram an Kagurangnan ki Moises,
2“Padusahan mo an mga Midianita huli kan ginibo ninda sa banwaan nin Israel. Pakagibo mo kaiyan, magagadan ka.”
3Kaya sinabihan ni Moises an mga tawo, “Mag-andam kamo para sa gera tanganing salakayon nindo an mga Midianita dangan padusahan huli kan ginibo ninda sa Kagurangnan.
4Magpadara kamo nin sangribong mga lalaki hale sa lambang tribu nin Israel.”
5Kaya sangribong lalaki an pinili ninda hale sa lambang tribu nin Israel. Uminabot sa dose mil an bilang kan mga lalaking andam gabos sa pakilaban.
6Ipinadara sinda sa gera ni Moises sa pamamahala ni Finehas na aking lalaki kan pading si Eleazar. Siya man an namahala kan mga banal na kagamitan asin kan mga trompeta para sa alarma.
7Sinalakay ninda an Midian siring sa ipinagboot nin Kagurangnan ki Moises, asin ginadan ninda an gabos na lalaki,
8kaiba an limang hade kan Midian na si Evi, Rekem, Zur, Hur, asin Reba. Ginadan man ninda si Balaam na aking lalaki ni Beor.
9Binihag kan mga Israelita an mga babaeng Midianita saka an mga sadit na aki. Sinamsam ninda an mga baka, karnero sagkod an gabos na kayamanan kan mga Midianita.
10Dangan sinulo ninda an mga syudad saka mga kampo.
11Kinua ninda an mga sinamsam asin an mga nabihag, kaiba an mga bilanggo saka an mga hayop,
12dangan dinara ki Moises, ki Eleazar asin sa komunidad nin Israel na nasa kampo sa kapatagan nin Moab, sa ibong kan Jordan hale sa Jerico.
Nagbalik an Hukbo
13Nagluwas sa kampo si Moises, si Eleazar asin an gabos na lider kan komunidad sa pagsabat kan hukbo.
14Naanggot si Moises sa mga opisyal kan hukbo, sa mga namamayo nin rinibo asin sa mga namamayo nin ginatos, na nagbaralik hale sa gera.
15Sinabihan sinda ni Moises, “Tano ta dai nindo ginadan an mga babae?
16Giromdoma nindo na mga babae an nagkuruyog sa katukdoan ni Balaam dangan sa Peor, sinda an nagdagka sa mga Israelita tanganing talikodan
an Kagurangnan. Ini an dahelan kun tadaw ta nagkaigwa nin peste sa banwaan nin Kagurangnan.
17Kaya gadanon nindo ngunyan an mga aking lalaki saka an mga babaeng nadorogan na.
18Alagad itada nindong buhay para saindo an gabos na babaeng birhen.
19Kamo gabos na nakagadan asin nakakapot nin gadan kaipuhan mag-erok sa luwas kan kampo sa laog nin pitong aldaw. Sa ikatolo asin sa ikapitong aldaw, linigan nindo an saindong sadiri, sagkod an saindong mga bihag.
20Linigan man nindo an lambang pedaso nin gubing saka an gabos na gibo sa anit, sa balukag nin kanding o sa kahoy.”
21Sinabihan kan pading si Eleazar an mga lalaking nagbalik hale sa gera, “Iyo ini an mga pagsusundon na itinao nin Kagurangnan ki Moises.
22-23An gabos na bagay na dai masusulo arog kan bulawan, plata, bronse, lansang, lata asin timga, kaipuhan paagihon nindo sa kalayo tanganing malinigan. An ibang bagay, kaipuhan linigan sa paagi kan tubig.
24Sa ikapitong aldaw kaipuhan labahan nindo an saindong mga gubing; dangan magigin malinig na kamo asin tutugotan nang maglaog sa kampo.”
An Paghiras kan mga Sinamsam
25Nagtaram an Kagurangnan ki Moises,
26“Bilangon nindo ni Eleazar saka kan mga lider kan komunidad an gabos na bihag, tawo man o hayop,
27dangan bangaon mo sa duwang kabtang, an saro para sa mga soldados asin an saro para sa komunidad.
28Hale sa kahirasan kan mga soldados, kuahon nindo bilang buhis para sa Kagurangnan an saro sa lambang kinyentos na tawo, asin siring man sa baka, asno, karnero saka kanding.
29Itao iyan ki Eleazar na padi bilang sarong espesyal na regalo sa Kagurangnan.
30Hale sa kahirasan kan komunidad, kuahon mo an saro sa lambang singkwentang tawo, siring man sa baka, asno, karnero saka kanding. Itao nindo an mga iyan sa mga Levita na iyo an mga namamahala kan Tabernakulo nin Kagurangnan.”
31Ginibo ni Moises asin ni Eleazar an pagboot nin Kagurangnan.
32-35Iyo ini an mga nasamsam kan mga soldados laen pa kan kinua ninda para sa saindang sadiri: seis syentos setenta y singko mil na karnero asin kanding, setenta y dos mil na baka, sesenta y uno mil na asno, asin treynta y dos mil na birhen.
36-40An kabanga kaini nagin kahirasan kan mga soldados: tres syentos treynta y syete mil, kinyentos na karnero asin kanding an napasainda, asin an seis syentos setenta y singko kaini iyo an buhis para sa Kagurangnan; treynta y seis mil an baka asin an setenta y dos kaini iyo an buhis para sa Kagurangnan; treynta mil, kinyentos an asno asin an sesenta y uno kaini iyo an buhis para sa Kagurangnan; dyes y seis mil na birhen, asin an treynta y dos kaini iyo an buhis para sa Kagurangnan.
41Kaya itinao ni Moises ki Eleazar an buhis bilang sarong espesyal na regalo sa Kagurangnan, siring sa ipinagboot niya ki Moises.
42-46An kahirasan kan komunidad pareho kan kahirasan kan mga soldados: tres syentos treynta y syete mil, kinyentos na karnero asin kanding; treynta y seis mil na baka; treynta mil, kinyentos na asno; asin dyes y seis mil na birhen.
47Hale sa kahirasan na ini, kinua ni Moises an saro sa lambang singkwentang bilanggo saka hayop; dangan siring kan ipinagboot nin Kagurangnan, itinao an mga ini sa mga Levita na iyo an mga namamahala kan Tabernakulo nin Kagurangnan.
48Dangan nagdolok ki Moises an mga opisyal kan hukbo
49asin nagsabi, “Binilang mi an mga soldados na samong nasasakopan asin mayo nin kulang minsan saro sainda.
50Dara nyamo an mga bulawan na alahas, mga pulseras, singsing, hikaw, asin mga kulintas, na kinua kan lambang saro samo. Idinodolot mi sa Kagurangnan an mga alahas na ini bilang kabayadan kan samong buhay, tanganing atamanon niya kami.”
51Inako ni Moises asin ni Eleazar an bulawan na nasa porma gabos nin alahas.
52An timbang kan dolot kan mga opisyal uminabot sa dos syentos kilos.
53An mga bakong opisyal dai nagtarao kan saindang sinamsam.
54An bulawan dinara ni Moises asin ni Eleazar sa Tabernakulo tanganing atamanon nin Kagurangnan an banwaan nin Israel.
Mga Bilang 32
An mga Tribu sa Sirangan kan Jordan
1Dakul nin marahay an ataman na mga hayop kan tribu ni Ruben asin ni Gad. Kan mahiling ninda kun gurano karahay para sa mga baka an daga nin Jazer asin nin Gilead,
2nagduman sinda ki Moises, ki Eleazar asin sa mga lider kan komunidad dangan nagsabi,
3-4“An rehiyon na ini nasakop kan mga Israelita sa tabang nin Kagurangnan—an mga banwa nin Atarot, Dibon, Jazer, Nimra, Hesbon, Eleale, Sibma, Nebo, asin Beon—marahay na daga para sa mga hayop, asin dakul nin marahay an samong mga hayop.
5Nakikimaherak kami na itao nindo samo an dagang ini bilang samong pagrogaring asin dai nindo kami pagpabalyohon sa Salog nin Jordan tanganing duman na mag-erok.”
6Nagsimbag si Moises, “Boot nindong magpawalat digdi mantang maduman sa gera an kapwa nindo mga Israelita?
7Tano ta pinapaluya nindo an boot kan mga Israelita na magbalyo sa Jordan asin magdagos sa dagang itinao sainda nin Kagurangnan?
8Iyo iyan an ginibo kan saindong mga ama kan sugoon ko sinda hale sa Kades-barnea tanganing siyasaton an daga.
9Nakaabot sinda sa Kapantayan nin Escol asin nahiling ninda an daga. Alagad kan magbalik sinda, pinaluya ninda an boot kan mga tawo sa pagduman sa daga na itinao sainda nin Kagurangnan.
10Naanggot an Kagurangnan kan aldaw na idto, asin nagsumpa:
11‘Huli ta dai sinda nagin maimbod sako, mayo nin siisay man sa mga lalaking naghale sa Egipto na an edad beynte paitaas an makakalaog sa dagang ipinanuga ko ki Abraham, ki Isaac, asin ki Jacob.’
12Mayong nakalaog sainda, pwera ki Caleb na aking lalaki ni Jefunne na Cenezeo asin ki Josue na aking lalaki ni Nun; nagin maimbod sinda sa Kagurangnan.
13Naanggot an Kagurangnansa mga tawo kaya ginibo niyang maglagalag sinda sa laog nin kwarentang taon sagkod na nagadan an bilog na henerasyon na idto na naggibo nin maraot sa atubang nin Kagurangnan.
14Ngunyan kamo an nakasalihid sa saindong mga ama, sarong bagong henerasyon nin parakasalang mga lalaki na mapaanggot giraray sa Kagurangnan laban sa Israel.
15Kun dai kamo magkuyog ngunyan sa Kagurangnan, papabayaan niya liwat an mga tawong ini sa kalangtadan, asin kamo an maninimbag kan saindang kagadanan.”
16Nagdolok sinda ki Moises asin nagsabi, “Tugote ngona kaming magtugdok nin mga gapong laoman kan samong mga karnero asin nin mga nakukudal na banwa para sa samong mga pamilya.
17Dangan magigin andam na kaming makigera kaiba an kapwa mi Israelita; mangengenot kami sa pagsalakay sagkod na madara mi sinda sa dagang masasadirihan ninda mantang an samong mga pamilya digdi maerok sa mga nakukudal na banwa, ligtas sa mga nag-eerok sa dagang ini.
18Dai kami mapuli sa samong mga harong sagkod na dai pa nasasadirihan kan kapwa mi Israelita an dagang kahirasan ninda.
19Dai kami makikihiras sainda kan daga sa ibong kan Jordan, huli ta nag-ako na kami kan samong kahirasan digdi sa sirangan kan Jordan.”
20Nagsimbag si Moises, “Kun tudok sa boot nindo an saindong sinabi, digdi sa atubangan nin Kagurangnan mag-andam kamo sa pakigera.
21Maibong sa Jordan an gabos nindong paralaban asin sa pagboot nin Kagurangnan, sasalakayon ninda an mga kaiwal sagkod na madaog sinda nin Kagurangnan
22asin masadirihan an daga. Pakatapos kaiyan, pwede na kamong magpuli, huli ta naotob na nindo an saindong katongdan sa Kagurangnan asin sa saindong kapwa Israelita. Dangan mimidbidon nin Kagurangnan na an dagang ini sa sirangan nin Jordan kahirasan nindo.
23Alagad kun dai nindo gibohon an saindong panuga, pinapatanidan ko kamo na magkakasala kamo sa Kagurangnan. Tandaan nanggad nindo; papadusahan kamo huli kan saindong kasalan.
24Magpatindog na kamo nin mga banwa para sa saindong mga pamilya asin mga laoman para sa saindong mga karnero, alagad giboha nindo an saindong ipinanuga!”
25Nagsabi an mga aking lalaki ni Gad asin ni Ruben, “Gigibohon mi an saimong pagboot.
26Mawawalat digdi sa mga banwa nin Gilead an samong mga agom, mga sadit na aki, sagkod mga hayop.
27Alagad andam kami gabos sa pakigera. Mabalyo kami sa Jordan asin makikilaban, siring kan sinabi mo.”
28Kaya itinao ni Moises an mga pagboot na ini ki Eleazar, ki Josue, asin sa mga lider nin Israel:
29“Kun bumalyo sa Jordan an mga aking lalaki ni Gad asin ni Ruben na andam para sa gera sa pagboot nin Kagurangnan, asin kun sa saindang tabang masakop nindo an daga, itao nindo sainda an daga nin Gilead bilang saindang kahirasan.
30Alagad kun dai sinda bumalyo sa Jordan asin dai makigera kaiba nindo, maako sinda kan saindang kahirasan sa daga nin Canaan, arog sa saindo.”
31Nagsimbag an mga aking lalaki ni Gad asin ni Ruben, “Gigibohon mi an pagboot nin Kagurangnan.
32Mabalyo kami pasiring sa Canaan asin makikigera tanganing danay na masadirihan mi an samong kahirasan digdi sa sirangan kan Jordan.”
33Kaya itinao ni Moises sa mga tribu ni Gad, ni Ruben, asin sa kabanga kan tribu ni Manases an gabos na teritoryo ni Sihon na hade kan mga Amoreo asin ni Og na hade nin Basan, kaiba an mga banwa asin mga baryo sa palibot kan mga iyan.
34Pinatindog giraray kan tribu ni Gad an nakukudal na mga banwa nin Dibon, Atarot, Aroer,
35Atrot-sofan, Jazer, Jogbeha,
36Bet-nimra, asin Bet-haran.
37Pinatindog giraray kan tribu ni Ruben an Hesbon, Eleale, Kiria-taim,
38Nebo, Baal-meon (rinibayan an ngaran na ini), asin an Sibma. Tinawan ninda nin bagong ngaran an mga banwa na saindang pinatindog giraray.
39An daga nin Gilead sinakop kan kamaganakan ni Makir, na aking lalaki ni Manases; pinalayas ninda an mga Amoreo na yaon duman.
40Kaya itinao ni Moises an Gilead sa kamaganakan ni Makir, asin duman na sinda nag-erok.
41Sinalakay asin sinakop ni Jair, na aking lalaki ni Manases, an nagkapirang mga baryo asin nginaranan idtong “Mga Baryo ni Jair.”
42Sinalakay asin sinakop ni Noba an Kenat asin an mga baryo kaini, dangan nginaranan idtong Noba, sunod sa saiyang ngaran.
Mga Bilang 33
An Pagbaklay Hale sa Egipto Pasiring sa Moab
1An minasunod na kasaysayan nagtatao kan ngaran kan mga lugar na pinagkampohan kan mga Israelita pakahale ninda sa Egipto sosog sa saindang mga tribu sa pangengenot ni Moises saka ni Aaron.
2Sa pagboot nin Kagurangnan, isinurat ni Moises an ngaran kan lambang lugar na saindang pinagkampohan.
3Naghale sa Egipto an mga Israelita kan ikakinseng aldaw kan enot na bulan kan taon, sarong aldaw pakalihis kan enot na Paskwa. Maogmang binayaan kan mga Israelita an syudad nin Rameses mantang naghihiling an mga Egipcio,
4na naglulubong kan mga matua nindang aking lalaki na ginadan nin Kagurangnan. Huli kan ginibong ini nin Kagurangnanipinahiling niya na mas mapangyari siya ki sa mga dios-dios nin Egipto.
5Naghale sa Rameses an mga Israelita asin nagkampo sa Sukkot.
6Sunod sindang nagkampo sa Etam na nasa tampi kan kalangtadan.
7Hale sa Etam, nagbalik sinda sa Pi-hahirot, sa sirangan kan Baal-zefon, asin nagkampo sa harani kan Migdol.
8Binayaan ninda an Pi-hahirot dangan uminagi sa Dagat na Pula pasiring sa kalangtadan nin Sur; pakalihis nin tolong aldaw na pagbaklay nagkampo sinda sa Mara.
9Hale duman, nagpasiring sinda sa Elim asin nagkampo sinda huli ta igwa duman nin doseng burabod nin tubig asin setentang kahoy na palma.
10Naghale sinda sa Elim asin nagkampo harani sa Dagat na Pula.
11Sunod nindang kampo iyo an Desyerto nin Sin.
12Pakatapos, nagkampo sinda sa Dofka,
13dangan sa Alus.
14Hale duman nagkampo sinda sa Refidim, saen mayo sindang nakuang tubig na maiinom.
15-37Magpoon sa Refidim sagkod sa Bukid nin Hor, nagkampo sinda sa minasunod na mga lugar: Desyerto nin Sinai, Kibrot-Hattaava, (o “Mga Lulubngan nin Pagmawot”), Hazerot, Ritma, Rimmon-perez, Libna, Rissa, Kehelata, Bukid nin Sefer, Harada, Makelot, Tahat, Tera, Mitka, Hasmona, Moserot, Bene-Jaakan, Hor-haggidgad, Jotbata, Abrona, Ezion-geber, kalangtadan nin Zin (o Kades), asin sa Bukid nin Hor, sa gilid kan daga nin Edom.
38-39Sa pagboot nin Kagurangnan, nagtukad an pading si Aaron sa Bukid nin Hor. Nagadan siya duman sa edad na syento beynte y tres na taon sa enot na aldaw kan ikakwarentang taon pakahale kan mga Israelita sa Egipto.
40Nadangog kan hade nin Arad, na nag-eerok sa habagat na parte kan daga nin Canaan, na nagdadangadang an mga Israelita.
41-49Magpoon sa Bukid nin Hor sagkod sa kapatagan nin Moab, nagkampo an mga Israelita sa mga lugar na ini: Zalmona, Punon, Obot, Iye-abarim sa teritoryo nin Moab, Dibon-gad, Almon-diblataim, Bukid nin Abarim harani sa Nebo, asin sa kapatagan nin Moab sa ibong kan Salog nin Jordan hale sa Jerico, sa pagultanan kan Bet-Jesimot asin kan Abel-sittim sa kapatagan nin Moab.
Mga Katukdoan bago Magbalyo sa Jordan
50Duman sa kapatagan nin Moab sa ibong kan Jordan hale sa Jerico, itinao nin Kagurangnan ki Moises
51an minasunod na mga katukdoan para sa mga Israelita: “Kun magbalyo na kamo sa Jordan pasiring sa daga nin Canaan,
52pahaleon nanggad nindo an gabos na nag-eerok sa daga. Raoton nindo an gabos nindang ladawan na gibo sa gapo saka sa metal. Gabaon man nindo an gabos nindang lugar na pinagsasambahan.
53Sakopon nindo an daga asin erokan nindo, huli ta itinatao ko iyan saindo bilang pagsadiri.
54Bangaon mo an daga sa manlaen-laen na tribu asin kamaganakan sa paagi nin pagripa. Tawan mo nin dakulang kahirasan an dakulang kamaganakan asin sadit na kahirasan an sadit na kamaganakan.
55Alagad kun dai nindo pahaleon an gabos na nag-eerok sa daga, an matatada magigin garo mga puling sa saindong mga mata asin mga tonok sa saindong mga hirog. Lalabanan ninda kamo sa dagang eerokan nindo.
56Kun dai nindo sinda pahaleon sa daga, kamo an tutunawon ko siring kan inisip kong gibohon sainda.”
Mga Bilang 34
An mga Pagdolonan kan Daga
1Itinao nin Kagurangnan ki Moises
2an minasunod na mga katukdoan para sa banwaan nin Israel: “Paglaog nindo sa Canaan, an dagang itinatao ko saindo, iyo ini an magigin pagdolonan nindo.
3An pagdolonan sa habagat mapoon sa kalangtadan nin Zin, dangan minasosog kan pagdolonan nin Edom. Mapoon iyan sa sirangan, sa habagat na poro kan Gadan na Dagat.
4Dangan mapahabagat iyan pasiring sa Dalan nin Akrabbim, maagi sa Zin asin masagkod sa habagat kan Kades-barnea. Dangan madagos iyan sa Hazar-addar asin sa Azmon,
5saen maliko iyan pasiring sa kapantayan na nasa pagdolonan nin Egipto saka matapos sa Mediteraneo.
6“An pagdolonan sa solnopan iyo an Dagat nin Mediteraneo.
7“An pagdolonan sa amihan masosog sa sarong linya na minapoon sa Dagat nin Mediteraneo sagkod sa Bukid nin Hor;
8hale duman mapasiring sa Dalan nin Hamat. Mapadagos iyan sa Zedad
9asin sa Zifron, dangan matapos sa Hazar-enan.
10“An pagdolonan sa sirangan masosog sa sarong linya na minapoon sa Hazar-enan sagkod sa Sefam.
11Dangan mapahabagat pasiring sa Harbel, sa sirangan nin Ain, asin mapadagos sa kabubuldan sa parteng sirangan na baybayon kan Danaw nin Galilea,
12dangan mapahabagat na sinususog an Salog nin Jordan sagkod sa Gadan na Dagat. "An mga ini iyo an apat na pagdolonan kan saindong daga.”
13Kaya sinabihan ni Moises an mga Israelita, “Iyo ini an daga na mamanahon nindo sa paagi nin ripa, an dagang itinao nin Kagurangnan sa siyam may kabangang tribu.
14An mga tribu ni Ruben, ni Gad, asin kan kabangang tribu ni Manases nag-ako na kan saindang kahirasan sosog sa saindang mga pamilya,
15duman sa sirangan na kabtang kan Jordan, kahampang kan Jerico.”
An mga Lider na namahala sa Pagbanga kan Daga
16Nagtaram an Kagurangnan ki Moises,
17“An pading si Eleazar asin si Josue na aking lalaki ni Nun iyo an mabanga kan daga para sa mga tawo.
18Kumua ka nin sarong lider hale sa lambang tribu tanganing tabangan sinda sa pagbanga kaiyan.”
19-28Iyo ini an mga lalaking pinili nin Kagurangnan.
29Iyo ini an mga lalaking pinili nin Kagurangnan na magbanga kan pagsadiri para sa banwaan nin Israel sa daga nin Canaan.
Mga Bilang 35
An mga Syudad na Itinao sa mga Levita
1Sa kapatagan nin Moab sa ibong kan Jordan hale sa Jerico, nagtaram an Kagurangnan ki Moises,
2“Sabihan mo an mga Israelita na tawan an mga Levita nin mga syudad na maeerokan saka dagang pasabsaban sa palibot kan mga syudad hale sa dagang minana ninda.
3An mga syudad magigin pagsadiri kan mga Levita asin maerok sinda duman; an dagang pasabsaban para sa saindang mga baka saka iba pang mga hayop.
4An sukol kan dagang pasabsaban mapoon sa luwas kan nakapalibot na kudal kan syudad iyo ini: kwatro syentos singkwenta metros an pasirangan, kwatro syentos singkwenta metros an pahabagat, kwatro syentos singkwenta metros an pasolnopan, asin kwatro syentos singkwenta metros an paamihan.
5Kaya kwadrado iyan na nuebe syentos metros kwadrados an kabilogan na sukol; an syudad nasa tahaw.
6Tatawan nindo nin anom na syudad na pailihan an mga Levita na pwedeng dumanan nin sarong tawong dai tuyong nakagadan kan saiyang kapwa. Laen pa kaiyan, tatawan pa nindo sinda nin kwarenta y dos na syudad.
7Kaya kwarenta y otso gabos an syudad na itatao nindo sa mga Levita kaiba an mga dagang pasabsaban.
8An bilang kan syudad kan mga Levita sa lambang tribu aaramon sosog sa sukol kan teritoryo kan tribu.”
Mga Syudad na Pailihan
9Tinaraman nin Kagurangnan si Moises
10na sabihan an banwaan nin Israel: “Pagbalyo nindo sa Salog nin Jordan asin paglaog nindo sa daga nin Canaan,
11mapili kamo nin mga syudad na pailihan tanganing an sarong tawo na dai tuyong makagadan nin kapwa pwedeng magdulag pasiring duman.
12Duman magigin ligtas siya sa boot magbalos na kadugo kan nagadan; an sarong tawo na nakagadan dai pwedeng gadanon sagkod na dai siya nahuhukoman sa atubangan kan banwaan.
13Pumili kamo nin anom na syudad,
14tolo sa sirangan kan Jordan asin tolo sa daga nin Canaan.
15Iyan an magigin mga syudad na pailihan para sa mga Israelita, asin sa mga dayuhan na nag-eerok sa kaibahan nindo o nakikihimanwa saindo. An siisay man na dai tuyong makagadan nin kapwa, pwedeng dumulag pasiring sa arin man kan mga syudad na iyan.
16-18“Alagad kun an sarong tawo maggamit nin armas na lansang o gapo o kahoy tanganing gadanon an kapwa, nagkasala siya nin paggadan asin dapat gadanon.
19An pinakaharaning kadugo kan biktima iyo an magadan kan kriminal. Gagadanon niya ini kun saiyang mahiling.
20“Alagad kun sa kaongisan, hipaan nin sarong tawo an saiyang kapwa dangan ginadan niya sa paagi nin pagbuno o paggapo nin ano man saiya
21o pagsuntok, nagkasala siya nin paggadan asin dapat na gadanon. An pinakaharaning kadugo kan biktima iyo an magadan kan kriminal. Gagadanon niya ini kun saiyang mahiling.
22“Alagad kun dai tuyong magadan nin sarong tawo an dai man niya ikinakaongis, huli ta nabuno niya o nagapo nin ano man;
23kun makagapo siya nin kapwa na dai man niya nahiling saka bako man niya kaiwal dangan magadan,
24sa siring na mga kaso, papaboran kan komunidad an tawong nakagadan asin bako an boot magbalos na kadugo kan biktima.
25An nakagadan ililigtas kan komunidad sa kadugo kan nagadan. Ibabalik ninda an nakagadan sa syudad na pinagpailihan niya. Kaipuhan duman siya mag-erok sagkod na buhay pa an Halangkaw na Padi sa panahon na iyan.
26Alagad kun an nakagadan luminuwas sa syudad na saiyang pinagpailihan,
27dangan nahiling siya asin ginadan kan kadugo kan biktima, an gaweng iyan nin pagbalos bakong panggadan.
28An lalaking nagkasala nin paggadan kaipuhan mag-erok sa syudad nin pailihan sagkod na buhay pa an Halangkaw na Padi; kun gadan na ini pwede na siyang magpuli sa sadiri niyang harong.
29An mga pagsusundon na ini kukuyogon nindo asin kan saindong kapagarakian saen man kamo mag-erok.
30“An sarong tawo na idinimanda nin paggadan pwede sanang mapatotoohan na nagkasala asin pwedeng magadan huli sa patotoo nin mga saksi. Mayo nin gagadanon huli sa patotoo nin saro sanang saksi.
31Kaipuhan gadanon an sarong kriminal. Dai siya pwedeng tuboson nin kwarta.
32Kun magdulag an sarong tawo pasiring sa sarong syudad na pailihan, dai nindo siya pagtugotan na magbayad tangani sanang makapuli sa sadiri niyang harong bago magadan an Halangkaw na Padi.
33Kun gibohon nindo iyan, didigtaan nindo an dagang pinag-eerokan nindo; huli ta an paggadan nakakadigta sa daga. Kaya pwera kan paggadan sa kriminal mayo na nin ibang paagi tanganing matubos an daga na nabulosan nin dugo kan biktima.
34Dai nindo pagdigtaan an dagang pinag-eerokan nindo, huli ta ako an Kagurangnan asin nag-eerok ako sa kaibahan kan banwaan nin Israel.”
Mga Bilang 36
An Kahirasan kan mga Babaeng may Agom
1Nagduman ki Moises asin sa mga lider an mga pamayo kan mga pamilya sa kamaganakan ni Gilead, na aking lalaki ni Makir asin makoapo ni Manases, na aking lalaki ni Jose.
2Olay ninda, “Pinagbotan kamo nin Kagurangnan na hirason an daga sa banwaan nin Israel sa paagi nin pagripa. Pinagbotan man niya kamo na itao nindo an kahirasan kan samong kadugo na si Zelofehad sa saiyang mga aking babae.
3Alagad kun magpaagom sinda sa mga lalaking kaayon sa ibang tribu, masasadirihan na kan mga tribung iyan an pagrogaring kan mga babae, kaya maiinaan an samong kahirasan.
4Pag-abot kan taon nin katalingkasan, kun an ipinabakal na pagrogaring ibalik na sa dating kagrogaring, an pagsadiri kan mga aking babae ni Zelofehad permanenteng idudugang sa tribu kan mga lalaking nakaagom sainda asin mahahale sa samong tribu.”
5Kaya itinao ni Moises sa mga Israelita an pagboot na hale sa Kagurangnan. Nagsabi si Moises, “Tama an sinabi kan tribu ni Manases,
6kaya ipinagboboot nin Kagurangnan na pwedeng magpaagom an mga aking babae ni Zelofehad sa mga lalaking nagugustohan ninda, alagad sa mga lalaking katribu sana ninda.
7An pagsadiri kan lambang Israelita dai pwedeng ibalyo sa ibang tribu; magdadanay iyan sa tribu kan saiyang ginikanan.
8An lambang babae na nagkaigwa nin kahirasan sa sarong tribu nin Israel kaipuhan magpaagom sa sarong lalaki na kaayon kan saiyang tribu. Sa paaging iyan, an lambang Israelita magmamana kan pagsadiri kan saiyang mga ginikanan.
9Kaya mayo nin kahirasan na makakabalyo sa ibang tribu. Danay na masasadirihan kan lambang tribu an pagsadiri kaiyan.”
10-11Kaya an pagboot nin Kagurangnan ki Moises kinuyog kan mga aking babae ni Zelofehad na iyo si Mala, Tirza, Hogla, Milca, asin Noe; nagpaagom sinda sa saindang mga primo.
12Nagpaagom sinda sa kaayon kan mga kamaganakan kan tribu ni Manases na aking lalaki ni Jose. Kaya nagdanay sa tribu kan saindang ama an saindang pagsadiri.
13Iyo ini an mga togon asin pagsusundon na itinao nin Kagurangnan sa mga Israelita sa paagi ni Moises, sa kapatagan nin Moab sa ibong kan Salog nin Jordan hale sa Jerico.